<Pasch. Radbert. Epitaph. Arsen. 2.intro>	ADEODATUS. Post innumeras intus officii curas, post immensas exterius occupationum causas, post uarios rerum negotiorumque euentus et uitae dispendia, post longa huc illucque diuersi itineris fatigia et concursus ubique, post indefessas omnium pressuras; tandem diuino dispensante iudicio, relictis omnibus, quia tibi, Paschasi, reddita est quies et libertas animi, recordari oportet quod omisimus olim, quatenus deinceps aliquando epitaphii Patris formam expleamus, quam commendare litteris coepimus pridem: alioquin esset honestius non inchoasse, quam inchoata non explere.PASCHASIUS. Confiteor ita esse, mi frater. Sed uereor post surda uitae silentia, post omissa litterarum studia, repetere quod aut obliuio abduxit, aut leuitas morum iam audire fastidit. Insuper etsi esset de talibus tempus loquendi, praesertim iam nulla est mihi, etsi quandoque fuerit litterarum facundia scribendi. Tamen ne quod coepimus, infectum ueniat in opprobrium, inimicis in gaudium, et desidiosis in exemplum, experiar quod hostaris, et incipiam, licet inexplebilia sint gestarum rerum lamenta quae restant. Sed quia interdum Seuerus ingressus est felix uiam uniuersae terrae, et Chremes inter discrimina nostra iam discessit, necesse est unum eligamus de his more sanctorum Patrum, qui nobiscum cum eo uersati sunt: quatenus per eum et ueritas, quasi sub tribus testibus, melius commendetur; et noster planctus non diuersus uel numero inueniatur. Idcirco, frater, quia tuum fuit quae coepimus reincipere, tuum sit consortem in hac parte eligere.ADEODATUS. Quamuis ergo minus idoneus sim praeiudicio discernendi; quia deuotus tuis existo iussis, non abnuo quod exigis. Non enim philosophum ad lamentum rite quaerimus, sed eorum aliquem, cuius aut memoria piae recordationis, aut affectu ad lacrymas incitemur. Unde si tibi uidetur, licet glaber sit, ex omnibus eligamus Theophrastum.THEOPHRASTUS. Nequaquam igitur cogitauerim, quod iocos ludo uelitis serere, aut puerilia sectari.PASCHASIUS. Noli mirari, frater, si te glabrum ad hoc Adeodatus elegit, cum me decrepitum longe diu talibus oblitteratum studiis non omiserit: quoniam threnos et ueritatem audientibus maxime probi et bene conscii amantes commendare debent. Ideo nos duo in multis possumus iam diu uexati quam bene filiis et amicis nostros pandere fletus.<Pasch. Radbert. Epitaph. Arsen. 2.1>	ADEODATUS. Sed antequam ueniamus ad lamentum, rogo, indices nobis initium tanti discriminis: quia nullus est sani capitis, qui credat haec sine offensa Dei in populo contigisse.PASCHASIUS. Uerum, nercule, quod ais: sed necdum omnia licet omnibus reserare, maxime quibus ueritas odio est, et scelera placent. Tamen etsi minus bona eisdem placeant, uerum non semper occulendum est: quia hic de quo loquimur, etiam exprobrantibus sibi uerbum ueritatis libere loquebatur. Ex quo fit, antequam haec mala totius imperii apparerent, crebrescentibus iam iamque quotidie Dei iusto iudicio in populo diuersis calamitatibus et flagellis, ut imperator una cum suis senatoribus et proceribus terrae requireret, quid esset quod diuina maiestas offensa tot taliaque longo in tempore isto praemonstraret in populo: quia iam, Scriptura teste, sola uexatio intellectum dabat auditui. Tumque praecipitur, ut singuli de hoc diligentius quaererent usque ad alium Placitum, quid esset in quo Deus offensus esset, uel quibus placari posset operibus. His ita quidem iussis, statuit mox Arsenius noster coram oculis miserum orbem, et diuinas leges, simulque Patrum decreta: in quibus conspexit illico, quantis Ecclesiae Christi deprauatae forent modis, qualibusque populus uniuersus carnalium rerum operibus corruptus. Qua de causa paruam edidit schedulam quidem sibi ad memoriam, in qua litteris depinxit uniuersa regni huius efficaciter uitia, sicque circumspecte, ut nullus aduersariorum omnia ita non esse negare posset. Inde ad comitatum rediens, omnia coram Augusto et coram cunctis ecclesiarum praesulibus et senatoribus proposuit singillatim diuersorum ordinum officia, excrescentibus malis, et ostendit cuncta esse corrupta uel deprauata.THEOPHRASTUS. Obstupesco ualde, cum eius tantis prouocamur exemplis, quod nemo nostrum qui ad plenum ueritatem de illo audeat posteris narrare, licet audeat detegere peccata populi longe diu accumulata, clades, pestilentias, fames, inaequalitates aerum, terroresque etiam uisionum. Quibus profecto malis praecessit prior puluerum fallax adinuentio, sub qua tanta fuit uexatio et prodigium mendacii, ut prudentibus daretur intelligi, quod uniuersus orbis ad tentandum esset expositus in manibus inimici. Ex quo liquet, pro talibus et huiuscemodi causis peccata regni, quae necdum completa sunt, quod quotidie in peius cumulentur. Sicque restat, quod in multis factum comperimus, ut destruatur. Unde timendum ne fiat in nobis, quod in multis iam gentibus actum legimus. Nequaquam igitur dixerim sine causa miracula sanctorum longe diu in Christo quiescentium nuper coruscasse, quanta et qualia nunquam sunt audita a saeculo facta uno in tempore ad reliquias sanctorum: quia omnino, quasi in gallicinio, sancti hoc in regno huc illucque delati, se inuicem excitarunt quasi ad concentum cantus. Ut daretur intelligi, quod nostra infidelitas, iuxta Apostolum, id exigeret, quia signa non fidelibus, sed infidelibus, ipso teste, uerissime dantur: si quo modo post tenebras caecitatis nostrae ad ueram lucem, quae Christus est, tandem expergefacti resurgamus.ADEODATUS. Fortassis ergo iste prius si uocatus esset ad colloquii lamentum, quasi proditor nos detegeret, non ualens cohibere spiritum in loquendo. Idcirco etsi uera sint quae tangit, suo in loco dicere non exspectat.THEOPHRASTUS. Nequaquam igitur quae proposui, alio in loco rectius proferuntur: quoniam mala quae per partes creuerant, primum isto in tempore feriuntur. Creuit enim hoc imperium prosperis successibus usque ad praesens, quasi perfectam aetatem plenitudinis: sed uitia quae per partes, ut assolet, in prosperitate commissa sunt, coaceruata inoleuerant; iusto Dei iudicio, non minus flagellis quam et nouis uirtutum miraculis arguuntur. Propterea igitur, ni fallor, isto denotanda et plangenda sunt loco: ut si non nobis, saltem posteris ueniant correctionis ad exemplum.<Pasch. Radbert. Epitaph. Arsen. 2.2>	PASCHASIUS. Ita esse negare non possumus: tamen quae noster Arsenius coram omnibus et summis proceribus tum proposuit, omittere non debemus; quoniam ista et huiuscemodi alia eum ad hoc impulerant, ut cunctis ex diuina auctoritate, ac si Ieremias alter ostenderet, in quibus Deum omnes offenderant: et monuit constanter charitatis officio, ut mala quae admiserant, destruerent, dissiparent et euellerent; bona uero praetermissa deinceps aedificarent, ac plantarent in reliquo. Interea nostis, inquit, quibus ordinibus Christi constat Ecclesia. Certum quippe quod secundum singulorum officia requirendus est ordo disciplinae, et status Reipublicae. Unde primum considerari oportet intus diuina, tum exterius humana: quia procul dubio his duobus totius Ecclesiae status administratur ordinibus. Ut sit imperator et rex suo mancipatus officio: nec aliena gerat, sed ea quae sui iuris competunt propria; neque praetermittat ea, quia pro his omnibus adducet eum Dominus in iudicio. Episcopus uero et ministri Ecclesiarum, specialius quae Dei sunt, agant. Deinde rex rectores in regno tales constituat, quales eos Dominus diligenter in lege perquirere iubet, et in quibus rex et pro quibus securus maneat, quos utique probos ad regendum populum sanctum Dei et idoneos cognoscat, non secundum proprios libitus qui ei faueant, sed qui auaritiam oderint, et Deum ac iustitiam diligant: cuius profecto officium est, semper quae recta et iusta sunt disponere, et quae deprauata corrigere. Alioquin tu, rex, nisi seruaueris quod praeceptum est, fortior tibi cruciatus instat, et omnibus in te, si auertatur Deus, unus interitus. Ideo prouidendum nihil negligas: quia in te uno, secundum Salomonem, totius stabilimentum est regni: in diuinis autem ne ultra te ingeras quam expediat.ADEODATUS. Ut sentio, non immerito tu altrum eum Ieremiam dicebas, ob constantiam fidei et frontis duritiam, qui tam audenter Augusto inuexit, tanta quae uidimus, ob luxus desidiam, necnon et pessimas regum consuetudines, officii sui negotia, cum esset praeoccupatus uanis rebus, praetermisisse.PASCHASIUS. Acriora sunt, frater, quae tunc prolata sunt, de quibus pauca pandam. Ait namque Caesari: Uelim, reuerentissime imperator Auguste, dicas nobis, tuis quid est quod tantum propriis interdum relictis officiis, ad diuina te transmittis? uel quid est quod das, quando honores ecclesiarum, imo, ut sentio, onera quae largiris? Quod si res Domino iure eleemosynarum legitime consecratae sunt, ecclesiarum eius sunt: quia suis pauperibus et specialiter sibi seruientibus legaliter datae sunt. Si autem benedictiones et Spiritum sanctum, quem digne Deo electi deinceps a Domino et a sacris consecratis praesulibus percepturi sunt, auctoritate diuina dare te existimas, noueris, quod extra officii tui est quod praesumis. Caeterum auctoritate sanctorum Patrum si circumspectius est agere secundum Deum quod agis et fructuosius quod largiris, ita temperandus est modus una cum clero, et plebe Dei, et sanctis pontificibus: ne aut tu tibi tua eligas, tibique diuina usurpes, aut uulgus tantam gratiam, seu quilibet personarum in aliquo confundat: quoniam in his non nisi diuina consideranda sunt, et salutis nostrae documenta. Ideo identitas est pene et in rebus ecclesiarum: quia facultas earum nihil aliud est, quam pretia peccatorum, uota fidelium, patrimonia pauperum. Idcirco quod semel legitime consecratum est Deo, in suis militibus et pauperibus ad usus militiae suae libere concedatur. Habeat igitur rex rempublicam libere in usibus militiae suae ad dispensandum: habeat et Christus res ecclesiarum, quasi alteram rempublicam, omnium indigentium et sibi seruientium usibus, suis commissam ministris fidelibus: et hoc sit regis officium, ut talibus committatur, qui et fideliter dispensent, et sapienter prouideant: quatenus omnes glorificent Deum et gaudeant in Christo, non minus ex futurorum promissis, quam et ex praesentiarum consolationibus. Sin alias, ut Apostolus ait, qui aliena diripiunt, regnum non possidebunt aeternum: quanto magis qui ea quae Dei sunt et ecclesiarum, defraudantur [defraudant], in quibus sacrilegia copulantur?THEOPHRASTUS. Quod si ita est, ut asseruit, et de his ulla prouidentia apud Deum, nescio principum nostrorum quis saluus esse possit, quibus nihil tam dulcia sic sunt, quam praedia ecclesiarum, nihilque tam suauia, sicut scriptum est: Panis absconditus suauior est, et aquae furtiuae dulciores.PASCHASIUS. Uerum, mi frater, et ideo ira Dei effusa est super principes nostros, qui errare facit eos in inuio, et non in uia: dum et saeculares ad diuina diripienda indebite se ingerunt. Sacerdotes uero Christi et ministri altaris una cum diuinis ad exteriora de intimis se eiiciunt, iam quod peius est sine pudore et transfundunt: quamuis scriptum legant, quod nemo militans Deo implicat se negotiis saecularibus. Hinc pessima praesumptio nascitur et confusio, hinc uorax concupiscentiarum flamma, hinc uirtutum euacuatio et peccati fomes, dum aut ministri Christi facultatibus rerum, ne amittant, illecti, ad ea quae sibi non expediunt, expelluntur aut saeculares concupiscentiarum succensi aestibus, quae Dei sunt, quasi auctoritate regia defensi, temerario iure contra Deum erecti diripiunt. Quibus ita coram rege, et coram Christi praesulibus et principibus terrae ad liquidum explicitis, nullus eorum abnegauit.ADEODATUS. Miror quid negari posset, quod omnibus in propatulo est, et pene nullus qui contradicat: imo ad inuicem prouocati deteriorantur omnia hinc inde, et ad usus conuertuntur pessimos.<Pasch. Radbert. Epitaph. Arsen. 2.3>	PASCHASIUS. Proh dolor! quod talis quotidie crescit insania impraesentiarum, ita ut omnes pro talibus gestis et dictis conuertantur ad peius magis, quam ad correptionis augmentum. Hinc igitur tunc omnes coeperunt, maxime ecclesiastici uiri, quaerere et contradicere, quomodo aliter dignitas et honor ecclesiarum stare potuisset, ac si decreta sanctorum Patrum non legissent. Quibus Arsenius noster: Considerate, inquit, quae contra auctoritatem diuinam ueniunt, quatenus ea ipsius auctoritate Dei corrigantur. Uestris enim in manibus sunt iura non minus humana, quam et diuina. Tum saeculares uiri: Licet ita sint omnia, inquiunt, quia respublica multis attenuata de causis per se sufficere non ualet; nobis cum rebus ecclesiasticis et militibus agendum est, nosque suffragio facultatum earum iuuandi. Quapropter pande, aiunt, quod moliris. At ille: Miror, inquit, quid requiritis. Ecce rex noster, ut saepe ostensum est, de facultatibus ecclesiarum multa in suis suorumque praesumit usibus: sanctorum autem Patrum anathemata multa sunt nimis diuina auctoritate prolata, ut ipsi prae manibus quam saepe relecta scitis, quae penitus condemnant, si res ecclesiarum ui aut potestate fuerint usurpatae ullius iudicis. Propterea rogo, cogitate si aliquis fidelium sua uota super altare Deo detulerit, parum multumue sit; ueniens autem quilibet temere ui aut furto ea quae delata uel consecrata sunt, rapuerit; super hoc, quaeso, uitium huius facti quale sit, censeatis? Qui simul, ac si nouo intus tacti oraculo, sacrilegium esse sanxerunt. Tum ille: Nemo te, inquit, Augustorum clarissime, fallat: quia ualde periculosissimum est, res semel Deo fideliter dicatas, ad usus pauperum et seruorum Dei, uiolenter postmodum diripere, et ad saeculares usus contra auctoritatem diuinam retorquere. Quod si secundum sententiam ueritatis, quaecunque ligauerint isti sancti pontifices super terram ligata erunt et in coelis, timendi sunt tot anathematismi sanctorum Patrum qui leguntur pro talibus prolati in sacris canonibus: quoniam non minus eorum uiget auctoritas, quantum aestimo, qui iam cum Deo regnant. Idcirco, ut dicitis, si respublica sine suffragio rerum ecclesiarum subsistere non ualet, quaerendus est modus et ordo cum summa reuerentia et religione Christianitatis: si quid uos, uestrique ab ecclesiis ob defensionem magis, quam ad rapinam accipere debeatis: ne cum maledictionibus et exsecratione sanctorum Patrum itatenus praesumatur. Porro isti sancti pontifices, si quid ad usus militiae exhibendum est, sic exhibeant: et sic fiat rationabiliter in quibuslibet rebus, ne ipsi cogantur ad saecularia transuolare, et pompis saeculi quibus abrenuntiauerunt, irreligiosus deseruire: quia iuxta Apostolum, ut dixi, nemo militans Deo implicat se negotiis saecularibus. Sin alias eorum aliquis, nec uerus est Christianus, quia adhuc pompis et operibus deseruit diaboli. Quo dicto, quaerere coeperunt quid essent pompae. Ille autem: Uestrum est, inquit, hoc decernere, et uirum magis euangelicum exhibere, quam in quibus saeculum regnat et gloriatur inhiare.<Pasch. Radbert. Epitaph. Arsen. 2.4>THEOPHRASTUS. Hoc quippe est, ut audio adhuc hodie, quod de eo nonnulli calumniantur; quia uoluerit res ecclesiarum diuiderentur, tantumque remaneret ecclesiis quantum admodum sufficeret; caetera uero militiae saeculi deseruirent.PASCHASIUS. Nequaquam igitur ita est, ut male sentis, sicuti et tunc temporis plurimi sensere: quia ille super hac re nihil temere praefiniuit, uel significauit: sed hortatus est solummodo, quodcunque fiendum esset, sic omnino fieret, ne utri eorum pro rebus terrenis in Deum peccarent. Unde cum a quibuslibet tentaretur episcoporum, quid exinde uellet; nihil aliquis aliud rescire potuit, quam quod omnibus coram Augusto simul dixit. Monasteriorum interea, dum haec tractarentur, ostendit et enumerauit pericula, cum iam tunc temporis nonnulla iam a laicis tenebantur: etsi hodie multo minus inueniuntur, quae de proprio regantur ordine, sed sunt pro poena peccati omnia pene mundi usibus et studiis occupata uel deprauata: quia cum bene coepisset rex de his, in fine crebrescentibus malis a saecularibus sunt peruasa. Identidem autem et tunc plurimum detestatus est, quod episcopatus secundum canonicam auctoritatem non rite darentur, neque electio seruaretur. Quibus itaque omnibus ita hinc inde ostensis, cum nullus eorum negare posset, quod ordo ecclesiasticus in omnibus corruptus non esset, excogitauerunt ut tribus in locis synodi fierent, in quibus de hoc diligentius quaererent, non quod (quantum exitus probauit) emendare talia uellent; sed ut regi interdum fauerent: quoniam iam tunc ea quae postea monstrata sunt, moliebantur humana; idcirco minus procurata sunt diuina.<Pasch. Radbert. Epitaph. Arsen. 2.5>	ADEODATUS. Miror absentem, cum eius commemorantur dicta, quem non mirabamur praesentem. Nam cum esset tam humilis, quo nullus humilior, nullusque magis mortuus mundo uideretur, quid est quod tam inter summos ecclesiarum, praesulum uidelicet et senatorum, consules, in senatu coram Augusto consulte constanterque loquebatur?PASCHASIUS. Non ignoras, frater, quod is erat iste, quem nec terror minarum, nec uis rerum, nec spes praesentium, nec metus futurorum, nec promissa facultatum, aut interminata suppliciorum genera, aut ulla auctoritas poterat reuocare a charitate Christi a dilectione patriae et populi, ab amore ecclesiarum et fide imperatoris. Propterea igitur talia et quamplura, ueluti alter Ieremias, constanter loquebatur. Praesertim et militiam clericorum in palatio, quos capellanos uulgo uocant, quia nullus est ordo ecclesiasticus, denotabat plurimum: qui non ob aliud seruiunt, nisi ob honores ecclesiarum et quaestus saeculi, ac lucri gratiam sine probatione magisterii, atque ambitiones mundi, quorum itaque uita neque sub regula est monachorum, neque sub episcopo militat canonice; praesertim cum nulla alia tirocinia sint ecclesiarum, quam sub his duobus ordinibus. Aiebat namque idem, quod aut canonicus quisque esse deberet, aut laicus, aut monachus. Quod si neutrum, iam sub nullo monstratur ordine, quia uidentur esse sine capite. Quae profecto haeresis, quamuis aliunde sibi hoc nomen uindicauerit, tamen ut fassus idem est, nulla alia isto in tempore peior inuenitur ecclesiarum scabies: quae omnia eiusdem iura, ex quo coepit, corrupit, intantum, quia multi eorum uitiosi erant, ut a laicis pene omnia monachorum et canonicorum, necnon et feminarum monasteria occupentur, et sint omnia deprauata. Propter quae nunquam, quia futura praeuiderat, dubitauit sententiam pro statu regni, pro salute populi, pro stabilitate ecclesiarum, et religione pacis dignam dicere etsi quibuslibet displicuisset.<Pasch. Radbert. Epitaph. Arsen. 2.6>	ADEODATUS. Quantum datur intelligi, tales qui tunc fuere, non consules, non prouisores patriae fuerunt, sed latrones: quorum mentes angustas praesentiarum caligo caecauit, humilitas praua tenebris oppleuit, concupiscentia sordibus maculauit, in tantum, ut ipsum consulatus nomen, seu splendorem illius honoris, et magnitudinem tanti imperii, nec intelligere aut intueri, nec capere aut sustinere potuissent. Unde non consules, sed mercatores ac uenditores tantae dignitatis, et perturbatores ecclesiarum sunt dicendi, qui non modo isto monente non consuluerunt, uerum subterfugerunt, euerterunt et prodiderunt in inuicem, ne aut talia corrigerentur, aut etiam deteriora quae imminebant, obstarent cum potuissent. Et ideo, sicuti Paschasius paulo superius doluit, non immerito talia contigerunt, imo quia noluerunt recipere spiritum ueritatis ad correptionem, receperunt spiritum erroris ad uertiginem. Inde est quod adhuc hodie nemo principum explicare potest reipublicae uias ad iustitiam.PASCHASIUS. Nec immerito, quia pro Deo stare noluerunt, neque quae Dei sunt, primum quaerere, ut corrigerent quae iam deprauata erant; si Deus ab eis recedens, consilium patriae deperierit, fides euanuerit, pax aufugerit, et prosperitas ullarum rerum hodie desperata iaceat. Iam rarus qui regibus fidem exhibeat, nullus patriae aut ciuibus qui recte consulat, nullus qui sociis et amicis debitam charitatem impendat. Iudices non nisi uenale aliquid agunt, populus imperialibus non suffragatur officiis, auctoritas non uiget praelatorum, quoniam imperialis et regum deperiit: respublica et ecclesiarum pauperrima est, quia praedones ea diripiunt: eloquentissimi omnes muti facti sunt, quoniam euacuata est uirtus agendi et loquendi. Nam a saeculo has in partes nihil maius scitum est, neque argumentosius ad excogitandum: sed posse ac scire post uniuscuiusque uelle desudat. Idcirco, quantum credo, quia tunc uocem huius, imo Dei non audierunt, uersa est omnis prosperitas eorum in contrarium, et confractae sunt uires; consilium aufugit, et omnis sapientia, iuxta prophetam, deuorata est. Quod sane ipse, iam futura praeuidens, in eodem Placito his explicitis praemonuit. Ubi mox eum uehemens infirmitas, quam lienteriam medici uocant, apprehendit, quatenus uirtutem in infirmitate perficeret. Hinc quoque deinceps conticuit, donec Dei iudicium nos apprehenderet, et peccata quae iamiam consummata erant, clarescerent in facto, intantum ut, quae agimus, solummodo iam non peccata sint, sed poena peccati.<Pasch. Radbert. Epitaph. Arsen. 2.7>	THEOPHRASTUS. Cur talia acciderint, iam luce clarius manifesta sunt: sed quod habuerint initium, non ab re quaeritur, quoniam iure actum credimus, ut eorum corda obdurarentur, ne audirent culpis exigentibus; diuina ultio postmodum ut amplius in nobis peccatoribus iuste desaeuiret.PASCHASIUS. O dies illa, quae pene aeternas huic orbi tenebras attulit et discrimina, quae pacatum imperium et unitum conscidit particulatim ac diuisit, germanitates uiolauit consanguineos dirempsit, inimicitias ubique procreauit, et conciues dispersit, fidem exterminauit, charitatem deleuit, ecclesias quoque uiolauit et omnia corrupit! Unde quotidie ciuilia surgunt bella, ut ita loquar, et plusquam ciuilia. Exercitus totius patriae pene huc illucque perimitur: prouinciae, pagi, et urbes passim depopulantur. Si qui residui sunt, sine uiribus ubique aut fugiunt, aut caeduntur gladiis. Hinc undique paganorum et hostium incursiones, hinc quod omne uulgus conciditur, uillae, ciuitates innumerae cremantur. Heu! Misera dies, quam infelicior nox sequitur! sed nulla infelicior illa, quando sceleratus NASO uocatus est ab Spaniis, Amisarius ille, qui cuncta reliquit honesta, in quibus erat ordinatus; et immersit se fatuus ad omnia coeni uolutabra; siquidem ut aduenit, ac si ferus aper euertit palatium, destruxit consilium, dissipauit omnia rationis iura; consules omnes, diuinos, humanosque expulit, et attriuit; thorum occupauit, atque factiose, ita ut insidiae uiderentur, manifestius omnia peruasit; sicque caecus, ut nihil aliud esse posset, quam quod ipse inuenerat, postposuit diuina, ad humana se immersit per fas nefasque, cuncta in subito conuulsit ac commaculauit, et omnem dignitatem regiam euacuauit; foedera disrupit, confudit ordinem; ut nullus esset status, singula immutauit; diem conuertit in noctem, rursus noctem commutauit in diem. Patri abdicauit filios, et patrem filiis, sicque tyrannidis eius profecit, ut excederet ultra omnes, et nihil integrum reliquerit. Honores debitos qui habuerant, amittebant; qui necdum indebite qualescunque assequebantur optimi quique uirorum, amplissimi et nobiles atque dignissimi, iam auctoritatem agendi omiserant: quia profecto nullus aliam tunc temporis habuit uiam expeditiorem ad honores retinendos et acquirendos, seu ad ea quae uellet uel concupierat, quam illa sequi, quae tunc tyrannus Naso mallet. Interea confregerat omnia ossa uirtutum uis feminea. Ideo stultus, sine oculis et sensu, ad omnia se immerserat. Mouebatur enim iam uertigo totius imperii, ne ullus acquireret potentiam, ne ullus honorem, ne ullus facultates, sine scelere, aut sine aliorum damnationis dispendio. Iste quippe fructus est infidelitatis et discordiae. Ideo consultissimum est semper serere prudentiae, iustitiae, fortitudinis ac temperantiae semina, ut metere possis centuplicatum fructum laboris; quam concupiscentiarum et uitiorum molimina, ex quo remetiatur iudicium, et crescat ultio perditionis. O dies illa, dies tenebrarum et caliginis! o dies exsecranda, quando tale coeptum est consilium! Et haec est hora furoris Dei, hora nostrae ad uindictam retributionis, in qua aperti sunt oculi omnium cum Balaam ariolo; ubi cecidimus omnes, et euigilauit uirga furoris Dei; ubi uiolata sunt omnia iura legum.<Pasch. Radbert. Epitaph. Arsen. 2.8>	ADEODATUS. Proh nefas! quod in subito tam immania, tam horribilia creuere in regno detrimenta, licet per partes peccata coaucta id exegerint. Unde petimus quid fuerit, quod rursus Arsenius ad tam acerrima, tamque perniciosa periculorum genera se iniecerit: nec potuit fortassis prouidere quem finem haberent, quibus obuiam uenire uoluit, quaesumus ut aperias.PASCHASIUS. Uerum, frater, quia uidebat mala quae quotidie surgebant innumera et immensa: sed praenoscere non ualuit quae futura erant: quibus, quantum ex se fuit, obuiare uoluit, et resistere pro fide regni et regis, pro amore patriae ac populi, pro religione Ecclesiarum et salute ciuium: quae omnia chariora illi erant, quam sua uita. Sed quia in initio haec non fuerant repulsa et refutata, culpis exigentibus impune ad omnium perniciem praeualuere, ita ut nullus iam esset fortis ac sapiens qui obuiaret. Nam idem cum iam de sua infirmitate conualuisset, coepit audire undique flagitiosa et obscenissima, turpia et inhonesta; non qualiacunque, sed qualia nunquam in isto nostro audita sunt saeculo. Pro quibus profecto mox commota sunt omnia uiscera eius pietatis affectu, eo quod esset theatrum, honestatis olim, palatium factum, in quo tanta sortilegarum praestigia recidiua scaturierunt, quanta in omni mundo iam non credebantur esse. Nec enim poterat se continere prae dolore et amore a fletibus, cum haec illi a bonis, et summis, ac ueracissimis die noctuque nuntiarentur uiris: quia quanto plus Ecclesiam Christi et Augustum una cum populo et prole dilexerat, tanto magis afficiebatur doloribus. Ueniebant autem et primi palatii ex utroque ordine, qui omnia ita esse asserebant, imo peius quam uulgo dicebatur. Tum ipse per se delegit illuc qualitercunque uenire, si forte quiuisset suis argumentose persuasionibus aut consiliis subuenire: furia illa ut rediret, antequam perturbaret omnia, et subuerteret. Qui ueniens egit quodcunque potuit; et cum Augusto, et cum proceribus locutus est quod intellexerat; et praemonuit, in his quae fiebant, quod senserat. Nam et belluae factiosissimae, quia prius ei pater eius et ipse amicissimi fuerant, affatus est fideliter cum omni amicitiarum obsequio. Nec immerito igitur, eo quod olim uxorem sibi sororem ipsius, filiam nobilissimi uiri et magnificentissimi duxerat. Unde ab incunabulis quasi pater circa eum in omnibus pium gerebat affectum, curam ac sollicitudinem, plus etiam quam si pater esset. Sed cum uidisset, quod caecus iam mente alienatus esset, et per praeceps rueret; dixit quodcunque potuit: licet iam moribus efferatus, quia felle concupiscentiarum inebriatus erat, audire noluisset, sicque cum in nullo proficere se uidisset, prospectis omnibus dolens ac gemens ad monasterium sine effectu remeauit. Quem mox, dato paruissimo temporis interuallo, secuti sunt iam expulsi et deiecti rectores et primi palatii, flentes et lugentes, quod ab uno impudico uiolarentur omnia iura totius imperii, pellerentur optimi quique, et opprimerentur ubique fortes et clarissimi uiri, non illius uirtute constupratoris, sed dolo et fraude pessimae deceptionis. Nuntiant autem singuli peiora pessimis, et omnes confluunt hinc inde ad Arsenium, et requirunt quasi de fonte consilium. Ille autem moerens ac lugens, totus animo pendebat ad Deum suspectus, si forte Deus in talibus suis subueniret periculis. Hortatur omnes singillatim, ut sustineant et exspectent Dei iudicium. Deinde singuli ut redeant ad palatium, et uideant, et intelligant, persuadeant quoque meliora salutis; conentur nisu quo possunt, obuiare talibus tantisque perturbationibus. Quo facto, repelluntur summi, deiiciuntur eximii, colliguntur improbi, honorantur uanissimi, et introducuntur scelesti. Tunc itaque, his ita compertis, renuntiant Arsenio mala in saeculo, quae unquam uix sunt audita, ut in tam glorioso imperio subito sic omnia fuerint permutata. Fit palatium prostibulum, ubi maechia dominatur, et adulter regnat: coaceruantur crimina, requiruntur nefanda et sortilega maleficiorum omnium genera, quanta nunquam credidi in saeculo remansisse: nihil de uniuersis praetermissum malis, nuntiatur ubique omnibus. Uerumtamen uir grauis et cautus, nec sic interdum mouebatur, nisi ad lacrymas, donec eorum proderetur factio, et firmaretur ab ipsis, qui erant de tam prauissimis consiliis plane conscii, quod uellet idem tyrannus Augustum perimere clam quolibet pacto, quasi sua infirmitate subito mortuus uideretur: deinde filios eius, una cum optimis regni principibus, quoscunque dolo prius praeoccupare potuisset. Cum autem haec nuntiantur a grauissimis et ueracissimis uiris ita absque dubio esse; nimio moerore perculsus, misit iterum rursus atque iterum idoneas et sanctae religionis personas, et probatissimas, occulte qui uenirent, et essent tantisper infra palatium apud quosdam, qui erant qualitercunque in eisdem consiliis: quousque quid uerum esset, diligentius perscrutarentur. Qui mox omnia ut dicta erant, a secreto uere pertractata compererunt, qualiter tyrannus, quando uel quomodo decreuisset fieri quod moliebatur: et quod pro certo iam qui conscii erant huius consilii talia mandassent, retulerunt. Tunc una cum summis consulibus et sanctis quibusdam episcopis, necnon et cum summis officialibus palatii coepit quaerere in fide Christi, ne talia perficerentur ad subuersionem totius imperii, quid agere debuisset. Tunc omnes una uoce, flentes et eiulantes, magni et summi, cum omnibus qui aderant seruis Dei, constanter [supple dixerunt], quod non esset Deo fidelis et sanctae ipsius Ecclesiae, qui in talibus subuenire posset periculis, nec fecisset. Ita siquidem multis exhortantibus, accepto consilio, una cum electissimis et clarissimis uiris misit se pro fide Christi, pro statu imperii, pro pace Ecclesiarum, pro amore regis et regni, pro salute filiorum eius, zelo Dei succensus, ne fraus praeualeret aduersarii, ut dignitas seruaretur patriae, salus maneret ciuibus, in magnum discrimen; et salutem suam pro iustitia et fide deuotus ob omnium libertatem obtulit: alioquin si uellet fauere in partibus, acceptior esset omnibus, et honorabilior haberetur uniuersis. Sed is cum esset fortis animo, sanctitate praeclarus, iustitia uestitus, fide solidatus, charitate fundatus, uirtutum armis indutus, magis elegit mori, quam tale facinus et tam crudelissimum sustinere scelus, quod omnibus esset ad ruinam, ad perditionem, et ad exitium, si consentirent, aeternae damnationis. Idcirco nihil iam de se timere coepit, tantum ut praeuenire potuisset christianissimis principibus, praesulibus Ecclesiarum et omni populo, ac liberare omnes de tam atrocissimo mortis periculo: quoniam omnibus bonis unus imminebat interitus.ADEODATUS. Unum debuimus deplorare: sed ualde diriora nos cogunt quae contigerunt, quia nimium amariora et crudelissima sunt, quam quae proposuimus lamentari. Unde oportet ea retexere plangentis affectu. Neque enim ille tam plangendus est, quam iugiter ista deploranda, ut auertatur ira Dei a nobis. Uerumtamen sic quae dolemus, fletibus commendanda sunt, ne hic noster ullis inuoluatur aduersariorum criminibus: etsi singulis, quamuis facultas esset perorandi, respondere nequimus quae dicuntur ad singula. Idcirco petamus potius pietatis gratiam, quam ingeramus interdum reprehensionum querelas: offeramus praecordiorum nostrorum dolores, quam ingenii nostri ad defensionem eius suscipere partes. Deinde si acrius aliquid constanter egerimus, aut liberius quam debemus, et ipsi uelint; obsecramus tantum imperitiae uel intemperantiae ignoscant, quantum pio dolori uel iustitiae concedendum putant. Namque nullus maior esse potest dolor, quam hic noster, in quo tantus Pater in subito sublatus deploratur, tantisque a malis dilaceratur infamiis et odiis, qui multo dignus fuerat amore, quotidie et insequitur. In quo et cum quo excidium patriae, Ecclesiarum euersiones, calamitates pauperum, diuitum oppressiones, barbarorum incursiones, caedes uulgi, bella superbientium, insidias uniuersorum, et (quod atrocissimum) perditiones animarum simul immaniter deploramus: quia illo spreto, cum non est auditus, haec omnia contigerunt. Quapropter rogo, ne deficias, etiam minis insectatus, et blasphemiis lacessitus. Et ne dicat aliquis, in threnis quod talia non sint coaceruanda neque replicanda: sciat quod nullo in loco amplius, maxime quando talia crebescunt mala, quando ueritas insectatur odiis, quando iustitia debellatur. Sic itaque Ieremias propheta post increpationes, post persecutiones et impulsiones, ad lamenta se conuertit, et omnia quae acciderunt pro delictis, amarissime defleuit.<Pasch. Radbert. Epitaph. Arsen. 2.9>	PASCHASIUS. Bene nos hortaris, frater, nisi tanta essent, quanta rememorare non sufficimus, nec intueri: non dico quae olim acciderant, sed de his tantum, ex quo iste impurus atque impius hostis omnium religionum confudit, conturbauit et peruertit, honesta omnia obscenis permiscuit, et religiosa uanis: intantum, nec mens, nec lingua, nec uox, quae narrare queat istius uecordissimi molimina quae coepit, ex omnium scelerum colluuione uallatus. Arbitrabatur enim diabolicis omnia praeoccupare maleficiis; superare, non consilio, sed auspiciis; praeripere et auguriis: eo quod sacratissimum Augustum sic haberet suis delusum praestigiis, ut omnes repelleret, quos aut ipse, aut magnus pater eius imperator nutrierat a secreto, a colloquio, a familiaritate et consilio, a fidei fide, ab honoribus, et ab omni consortio prioris uitae. Qui furia et auctor sceleris, cum esset munitus potestate regia, praenituit quod esset ultio praeteritorum scelerum, et incrementum mali. Unde factum est, ut in regno nullus aliud posset, nisi quod ipse uellet, aut mandaret. Ita omnes siquidem oppressi sunt, quasi ex indicio furoris Dei, ne ullus auderet resistere uel contraire: quia potestas et uoluntas pii imperatoris, ac si innocenter, cum spurcissimo erat. Quod factum ad memoriam sempiternae turpitudinis factum est. Quandoquidem cum iam inchoarentur quae dudum coepta erant, quae inierant consilia, cum iter arriperet rex et regina, illius saeuissimae bestiae ducatu; ibat Augustus quasi innocens agnus ad uictimam; ibat imperator magnus et clemens, deceptus a qua eum Salomon cauere monuerat, imo lenonis eiusdem insidiis, ad mortem: qui non ob aliud seruabatur, nisi eius potestate ius diriperetur imperii, et fraus inimici redundaret in omnes. Nemo igitur est qui credat, nemo qui recogitet quae gesta sunt, quae acta, qualiter aut quanta: idcirco nemo est qui intelligat, cur aut quomodo acciderint, quiue auctores fuerint mali, uel qui boni. Propterea omnes inscii, mali et pessimi, Arsenium culpant, quasi incentorem malorum. Interea cum haec ita aguntur, imperator, ac si agnus innocens ad uictimam, cum a loco promouisset, et iret et nesciens ad mortem, facta est manus Domini super omnem populum: qui simul omnes, ac si diuinitus coacti, uenerunt in unum pro fide regis et regni, pro salute populi et patriae, pro stabilitate imperii, et filiorum successione: quoniam audierant omnes, et compererant singuli de locis suis unum esse interitum omnibus praeparatum. Ubi ac si diuinitus euocati cum simul essent, retulerunt singuli mala quae audierant, nonnulli quae uiderant et cognouerant, aut interfuerant: quibus undique ita explosis ad liquidum claruit, quod Augusto et filiis una cum uniuersis principibus unum immineret exitium atque interitus uitae. Nam et Melanius filius piissimi Caesaris cum his confluxerat, et periclitabatur, rex, cum esset una cum suis omnibus; quia contra eum iter arreptum erat inscio patre, ut ipse prior post patrem perimeretur. Deinde cum pro his uniuersi quid agerent, nutarentur moerore perfusi, aduolauit extimis a custodiis, et sacramentis diu detentus, quae cum patre eo in tempore pertulerat Gratianus, et retulit uoce propria quae dicta, quae gesta, quaeue futura cognouerat: quia in his longe diu commoratus, nihil aliud iam quam mortem imminere sibi uidebat: ad quos cum fugisset, narrauit omnia, quae intus detentus resciuerat. Ubi de adulterio nulla uniuersis remansit dubitatio, de praestigiis sortilegorum et diuinationibus: tuncque per eum audita sunt, quanta et qualia nusquam iam remansisse credebantur, quae tunc ex omni parte orbis ad palatium coierat, ac si Antichristus cum suis maleficiis apparuisset. Ad ultimum uero de nec patris et de totius imperii edixit subuersione, qualiter auspiciis, auguriis, consiliis, atque insidiis, necnon et omnibus malignis artibus esset praefixum. Tunc omnes hi proceres et filii duo, Melanius et Gratianus, qui aderant, decernunt potius mori debere eos, quam ultra haec quoque consentire, ut unus eis scelestus, flagitiosus et auctor totius malitiae omnibus esset in contumeliam, in ruinam, et in opprobrium sempiternum. Quod sane consilium et definitionem tunc Arsenius cum diuino timore moerens ac dolens consensit: quia nullum iam alium euadendi ingenium inuenire potuit: non ut Augustus imperio priuaretur, aut inhoneste (quantum rei euentus sinebat) in aliquo aut ab aliquo tractaretur; sed ut hostis pelleretur una cum suis complicibus; et moechia qua iam publica erat, in confusionem omnium ne diutius celaretur. Sortilegae ibidem aggregatae, diuini, coniectores et muti, nec non somniatores, et hi qui exta consulebant; uel alii quamplures malignis instituti artibus, a sacro pellerentur palatio: quorum tanta et talia erant nefandissimae artis praesagia, etiam ut plurimos traherent in errorem: quia uidebantur omnia diabolicae artis figmenta in mundo repullulasse, in tantum, cum haec omnia ita fraude seu dolo circa Augustum agerentur, ut in nullo penitus sentire posset quotidie quae fiebant. Alioquin malitiosis nisi esset praeuentus artibus, nequaquam fieri posset, ut fidelissimos quosque consules et sanctissimos praesules non audiret, uel crederet sibi talia narrantibus, quos olim semper in consilio habuerat. Non enim alium in fide recipiebat, nisi quem Iustina uellet: neque alium aut audire, aut diligere ualebat, aut assentire, quousque ista uiguerunt, nisi quem illa ei in fide commendabat: et, quod prodigiosius est, ut aiunt, nec aliud uelle, praeter quae ipsa uellet. Unde quidam episcoporum, cum coram eo astarent omnes praesules Christi et senatus totius imperii, nec non et omnis populus, eumque iam arguerent constanti fide pro talibus: Scio, inquit, quamuis talia et tanta quae dicuntur, male deceptus his artibus hactenus assensisses, cum his exutus fueris quibus uestiris, quia te recipies, et eris optimus imperator, quod semper ante fuisti.ADEODATUS. A saeculo huiusmodi res gesta, quantum uideo, non legitur, ut populus pro principe contra principem sic ageret. Fuit enim, aestimo, aut nimia dilectio senatorum et praesulum circa Augustum et eius prolem, clarescentibus causis, quod eum tam reuerenter rursus erigunt in regnum; aut caeca temeritas, quod talia praesumpsere nullis exstantibus, nisi uulgi aestimatione, causis, moechiae sortilogorumque et aliis quibuslibet quorumdam offensis. Unde non mihi uidetur, quod pro talibus deberet omnis religio ecclesiastica et ordo totius populi itatenus insurgere et commoueri aduersus Caesarem, nisi forte aliud lateat, quod grauius uideatur. Et hoc petimus, quia in eadem concione et negotio fuisti; paulo clarius aperias, ut Arsenius noster magis excusabilis uideatur.<Pasch. Radbert. Epitaph. Arsen. 2.10>	PASCHASIUS. Uerum, ut ais, in eadem concione me fuisse, quando uniuersi principes simul pacifice, quantum intelligere tunc potuimus, aggregati, de his altercati sunt contra Augustum, non abnuo: sed omnia retinere quae dicta, quaeue responsa sint, omnino nequeo. Nec itaque mirum, cum et uos ea non recolitis, quae in breui paulo superius connumeraui. Alioquin nisi immemor esses, certe aut calumniator; nunquam parua quae dolenda retuli, existimasses: quoniam nihil scelestius esse posset, si proceres regni, et creati iam reges filii, fieri permisissent quae connumeraui. Unde rex in illa concione, cum populo gratias pro his referret; quamuis in corde aliud occuleret: Uos enim, inquit, fecistis, qualia nunquam populus unquam fecisse cernitur: quia et ego prior admisi et feci, qualia nullus ante me rex fecisse inuenitur. Et ideo, inquit, gratias omnipontenti Deo, qui tam imminens malum ad tam pacificum deduxit exitum. Porro deinceps nihil tale, nihil sine uestro consilio me acturum ulterius profiteor. Imperium namque a me, ut olim ordinatum est una uobiscum, et constitutum, ita manere decerno et uolo. Feminae quoque huic, quam adiudicastis, quia mea est in illa ultio, iuxta communes leges, sicut deposcitis, uitam concedo: ita tamen ut sub sacro uelamine deinceps degeat (sic), et poenitentiam gerat. Quibus ita pacifice in eadem concione dispositis, releuatur in throno gloriosus imperator, et erigitur cum laudibus, et subditur ei omnis populus in fide amplius fidelis, si posset fieri, quam prius. Talis quippe est infidelitas Arsenii, falso ut opinantur, quibus non est praecognitum, quod suo sapienti consilio tyrannum praeuenerit, ne perficeret quae moliebatur, ut perimeret Augustum, prolemque eius omnem exstingueret, et uxorem quam infideliter coinquinauerat, acciperet. Cum qua, si cederetur, imperium peruaderet, et omnes seniores terrae aut interficeret, aut male subiugaret oppressos; sin alias, ad Hispaniam cum ipsa se transponeret. Propterea ergo dedit se periculo Arsenius, et liberauit omnes a tanti sceleris malo. Nihil itaque idem contra Caesarem, quamuis aliter inscii malignantes sentiant; sed pro Caesare fecit et imperio, pro patria et pro omnibus maioribus natu, pro fide et zelo Dei, pro religione Christianitatis et salute ciuium. Rescinduntur ergo eo in facto paulo post iura legum omnia, diuina scilicet et humana. Occultabatur autem nimia fraus, quasi sub fidei schemate et uoluntate regia. Hinc hercule est, quod adhuc hodie plures in eo errant, et dicunt bonum malum, et malum quod omnes tunc detrectabant, bonum. Ex quo sane malo innumera creuerunt, et quotidie atrociora crescunt mala. Tunc tamen eum quasi liberatorem omnium omnes magnificabant, et extollebant ubique laudibus; maxime cum Caesar Augustus Honorius ab Italis euocatus uenisset, eoquod consortem imperii Iustinianus sibi olim et successorem totius monarchiae cum uoluntate et consensu omnium eum fecerat; quem una cum patre praefatus exterminare et subuertere conabatur, cum reliquis fratribus suis regibus: in cuius nimirum aduentu detecti sunt plurimi, et quae dicebantur reserata. Pro quo consilio illius furiae frater, quia conuictus et confessus est consensisse, in eodem placito caecatus est iudicio publico, uita sibi clementer concessa. Sed quia cuncta quae fiebant, non erant ex corde Iustiniani, neque ex animo, quoniam ab aemulis uerae fidei et iustitiae instigabatur et adulabatur; femineo rursus deuictus instinctu, quasi multa contra eum inhonesta, non pro fide facta fuissent, qui nisi se de his uindicaret, bene deinceps regnare non posse; rursusque si ablatam sibi uxorem non reciperet post uelamen. Tegitur interdum uulnus in corde ualde defixum, augentur complices iterum, ut rescindatur imperium. Honorius, qui erat longe diu consors a patre, et ab omnibus procreatus imperator, remouetur a potestate, repellitur a consortio; sacramenta uniuersorum, quae illi facta fuerant, auctoritate paterna uiolantur; boni quoque atque inclyti uiri, qui dudum pro fide certauerant, tyrannum fugarant, moechiam, et uniuersa turpia a conspectu palatii pepulerant; qui patriam et populum saluarant; qui etiam Augustum, ut diximus, et filios liberarant; qui seipsos cum multo discrimine, post talia, quibus eum restituerant in throno imperii, una cum filii consortio in fide, qui pro fide egerant, subdiderunt; ita ut in eis nihil nisi fides et ueritas appareret. Sed insidiantibus malis quaeritur opportunitas temporis, et locus electus; disperguntur uniuersi, qui ei prius fidem seruarant: senatus exsiliatur, et magnati omnes, atque olim charissimi et primi damnantur palatii: inter quos etiam Arsenius noster rapitur, pontificum tamen officio, iubente Augusto, ac si cum honore ingenti, exsiliatur. Retruditur autem et eleuatur in quadam longissimo terrarum spatio altissima et arctissima specu quo nullus esset accessus, diuino agente iudicio, nisi angelicus: ubi cum non post diu ab Augusto directus ob ecclesiasticarum rerum et monasticarum negotia deuenissem; quanquam non sine periculo, ob suum solamen, ad eum uisitandum ascendi. Ubi simul inter salsissimas abundantissime gaudii et moeroris lacrymas, laetum, etsi tristes, duximus diem: laeti quidem de mutua uisione et conscientia pura, quia in eo nulla erat reatus culpa: tristes uero, quod pro tantae uirtutis beneficio exsilium tulit et odium, et custodiam carceris, et iniuriam dirae calamitatis. Cum quo cum essem, inter dulcia amaraque uerba, uolui ei persuadere, ut in aliquo se excessisse fateretur, et deinceps, quae Augustus uellet, in omnibus assentire: si quo modo una cum quibusdam amicis agere quiuissem, ut in gratiam rediret; quod et Caesar satis optabat, si ei solummodo consensisset. Ad quod idem: Miror te, inquit, si de mea in aliquo dubitas conscientia, qui nihil mihi de his negotiis, pro quibus culpor, magis quam tibi sum conscius. Idcirco te oportuerat amplius me pro iustitia persuadere certare debere, quam uel in modico tepescere; uel contra uerum quidpiam, uel contra quod honestum est, assentire uel confiteri. Tum ego: Nequaquam, inquam, dubito: neque amplius uellem in hac parte, quam excessus uerbum, et assensus de uobis habere: quia in his duobus credo amicos et me obtinere posse, non solum ueniam pro offensis, uerum et ampliorem gratiam, honores quoque proprios et maiores; insuper quidquid de eo et ab eo uobis placuerit. Tunc ita ille subsannando paululum subridens: Tu forte, inquit, eum et omnes eos qui eum fauent, in tua aestimas potestate? Nunquid Dei iudicia non pertimescis? Quid si ego falso contra me protulero sententiam confessionis et reatus mendacium, relicta iustitia uerae fidei et puritate cordis? Potest igitur contingere, ut in contrarium uertatur sententia, diuino exigente iudicio, quam tu existimas; et si ego pro ullius gratia, aut pro honoribus, uel timore, uel fauoribus, ueritate relicta falsum contra me dixero aliquod; et in his deprehensus Dei iusto agente iudicio, proprio condemnatus ore, mortis sententiam excepero; dum leuiora uitare me rogas pericula, et honores quaerere uel gratiam; cauendum, ne crudeliora excipiam: et dum temporales iniurias fugere, uel honores quaerere me rogas; ineffabili dispensante iudicio, sempiternae mortis damnationem acquiram. Quapropter, frater, stemus in uia ueritatis ingressi: et spem habeamus, quia haec nos ad uitam sempiternam, quae Christus est, admittunt. Unde his dictis confusus silui. Et constat quod in eo nulla conscientia erat, nisi secundum Deum et propter Deum, circa Augustum et filios, circa patriam et Ecclesias, circa proceres et magnatos, circa religionem et salutem populi: quia non sua in ullo, sed quae Christi erant, quaerebat. Idcirco errat, qui arbitratur Arsenium in periculum exsilii uel capitis uocari, quod deliquerit in his negotiis aliquid sciens uel uolens: quod patriam laeserit, quod maiestatem imperii uiolauerit, quod Augustum et filios exinhonorauerit (sic), quod fidem corruperit, quod pacem perturbauerit. A bonis enim et prudentibus non accusatur, quod ecclesiastica iura non dilexerit, regis gloriam et imperii amplitudinem non amauerit: sed quia nimium ea diligendo in aliquo deliquerit. Propterea merito non reus citatur [accusatur] maleuolentiae in his omnibus, sed reus uirtutis; quoniam beati qui persecutionem patiuntur propter iustitiam. Uocatur autem iure nouus uirtutum homo, qui perniciosum fraudis et doli restinxit insaniam et furorem; Caesarem liberauit a morte, filios a perditione, regnum et imperium ab inuasione tyranni. A palatio namque sacri imperii pepulit omnes abominationes, moechiam fugauit, sortilegas damnauit personas, honestatem restituit; patrem filiis, et filios patri reddidit, monarchiam tunc ire in partes non permisit, sacramenta filio Augusto facta uiolare uetuit. Omnia quippe bona seruare uoluit, et mala deiicere, ac proterere: quatenus tutam et tranquillam secundum Deum uitam omnes uiuerent; electio quae solemniter facta fuerat in filio a patre et ab omnibus; et consecratio imperialis, apostolicae sedis auctoritate firmata, inconcussa maneret, ob pacis concordiam, ob monarchiae firmitatem et principatus laudem, ob honorem et gloriam Christianae religionis, quae pene iam ubique a perfidis et inimicis tanti nominis conculcatur, affligitur, et tenetur. Uoluit enim sui consilii uigilantia prouidere, tam gloriosum regnum et Christianissimum ne diuideretur in partes: quoniam, iuxta Saluatoris uocem, omne regnum in seipsum diuisum desolabitur: quod hodie omnes factum satis dolemus, momentis singulis et plangimus. Uoluit iuramenta, ut diximus, quae facta fuerant Honorio et fides promissa integra seruaretur, ne tantis populus uniuersus fuscaretur periuriis. Uoluit ut unitas et dignitas totius imperii maneret ob defensionem patriae et ecclesiarum liberationem, ob integritatem rerum, et dispensationem facultatum ecclesiarum: nunc autem, ut cernimus, omnia sunt immutata uel perturbata. Quapropter aduertat quilibet inimicus, et intelligat, quam praeclaris Arsenius ornatur uirtutibus; quam multiplicibus pro iustitia commendatur testimoniis: quem non boni et probi uiri dilacerant uel infamant; sed nocentes et maligni uel inscii, rumoribus decepti, insectantur odiis: quem honestissima et lautissima ubique commendant acta, et protestatur uita. Idcirco qui cupiunt eius detrahere uitam, et imminuere laudes, seipsos accusant quod aut non habeant sensum, certe aut noluerint uirtutibus decertare, adulatores effecti, ne talia quae plangimus deuenirent; alioquin gloriam quaerere et honores, uanum est, sine laboribus et uirtute. Unde habeat noster Arsenius laudem, quia ipse una cum Christi gratia aeternae uitae conquisiuit honores; habeat famam et praeconia, quia iam ei post inhonorationes, post exsilia datur uita et immortalitas.ADEODATUS. Obstupesco satis, nec admirari queo uirum, qui tantis et manifestis attollitur praeconiis; qui omnium ore laudatur; de quo conscia est omnis Ecclesia, omnis populus, quod mala quae tunc uigebant et augmentabantur, semper suo depulerit consilio; gloriam regi et imperium ac filiis seruauerit; tantisque obuiare malis uoluerit, ne prouenirent, quibus nunc omnis Ecclesia, omnis populus, omnis aetas et ordo patitur et plangit. Quid est, quod sentire nolunt et intelligere? praesertim cum et ipsi eisdem uexantur malis, nec uolunt animaduertere nec sentire, unde uel a quo haec exorta sint, a quibus procreata, uel a quo nutrita et propagata: quia si huius auditum esset consilium, longe aliud foret quod omnibus profuisset, et omnibus hodie placeret. Sed ne praeualeret consilio contra insidias malignantium oppugnator malorum, contra improbitates iniquorum, imo contra ipsumque Augustum, qui contra filios, contra imperium, contra patriam, contra salutem populi, ut manifestum est quotidie potestate, honoribus, ingenio, arte qua poterat, armis, multitudine militum decertabat; expellitur, deiicitur, exsilio mancipatur, religatur [relegatur], ut asseris, altissima in specu; ne ulli mortalium iam ultra consilium salutis porrigere posset, quod uoluntati pessimae obuiare posset. Quoniam non praecedebat sapientia uel consilium, ut uoluntas bona duceretur ad prospera et salubria: sed praeibat intentio prauae uoluntatis; et agebatur astutia, ingenio et potestate iniqua, ne frangeretur semel deliberata crudelitas et coepta uoluntas.<Pasch. Radbert. Epitaph. Arsen. 2.11>	PASCHASIUS. Animaduertis, frater, uorax incendii flamma quo ueniat: quia nisi esset quibuslibet praestigiis mens male delusa, et inflammata potestas, conseruata uoluntas inuicta, fidelium fides cum omni reuerentia humilis et deuota; nequaquam agere potuisset tam perniciose contra suam et omnium salutem, partim persuasionibus, partim potestate et ingeniis. Sed quia fides eorum fuit intemerata et incontaminata; qui boni erant, nimia decepti reuerentia, noluerunt iniuriose contraire ad primum: ideo incurrerunt damnationis discrimen, et facta est ruina pene omnium una. Unde identidem, cum esset in eadem specu, plurimum de se laetabatur, quod pro iustitia iniuriam pateretur: sed dolebat pro periculis quae imminere iamiamque uidebat. Dolebat quod boni et optimi oppugnabantur; uiri innocentissimi, et fideles quique premebantur et exhonorabantur, tradebanturque exsiliis, carceribus, et diuersis iniuriarum fatigiis. Qui cum pene inter nubes iste eleuatus uitam ageret (quantum mortalibus fas est) angelicam non satis tuta uisa est Augusto et suis, fautoribusque Iustinae, quae redierat in coniugium, eius custodia, propter Honorium, qui illis in partibus et ipse reiectus rex a consortio imperii morabatur. Uerebantur enim ne consilium salutis daret eidem uel primoribus, per quod iniquitas frangeretur, et cessaret coepta uirtutibus superata crudelitas. Propterea quam cito deponitur de specu praecelsa, et transportatur ad Herum infra Oceanum insulam, omnium terrarum ultimam: si quomodo cum beato Ioanne solummodo quae diuina sunt cernat, nec ualeat numana contingere sensu, uel recuperationis ulli porrigere uerba.THEOPHRASTUS. Quantum mente concipio, calamitas illata uiro et exsilium sine lege, sine iudicio, sine culpa, imo pro fide, pro defensione, pro iustitia, non poena peccati est, sed praeconium laudis: quia non imminuit clarissimi nominis gloriam, uerum etiam illustrauit, et honestam ubique aspergit famam. Nam si quis hodie illuc uenerit ubi fuit, sentiet odoramenta uirtutum quae reliquit: quoniam omnis uita eius plena grauitatis, plena operibus bonis, plena religionis fuit: ideo ei laudem ubique ad sempiternam memoriam temporis pressura uel tribulatio propagauit. Quia etsi optabilius est cursum uitae conficere sine dolore et sine iniuria, tamen ad immortalitatis gloriam et fructum aeternae retributionis plus affert praemii labor pii certaminis, quibus nullus est finis, quam delicata quies. Propterea idem semper fortis et constans in omni optima ratione et labore pio fuit, semper mansuetus et patiens; paratus excipere cum omni deuotione quidquid uirtus diuina decreuisset. Non enim exsilium sibi, ubi uel ubi cum esset, quia cum Deo erat, sed patriam deputabat. Erat igitur in omni loco cum Apostolo bonus odor Deo: et ideo ad famam et gloriam sancti nominis huc illucque deportabatur.PASCHASIUS. Ita est ut asseris: et ideo non exsulem eum appellare licet, sed eos qui eum exsulare cogebant; quoniam ipsi in quocunque loco essent, exsulabantur a se, a sensu, a consilio, cum omnem patriam ciuibus et optimis curis [l. uiris uacuam] simillimam exsilio suis sceleribus reddebant. Quid est enim exsul ipsum per se nomen? calamitatis utique poena et turpitudinis. Quando igitur est turpe? Reuera, cum est poena peccati. Opinio est etiam hominum, sicuti huic, cum est poena iniuste damnati. Alias autem hic non in peccato suo nomen tulit exsilii, sed decreto iniusto, iuste Deo agente. Quia nemo tam insanus mente, qui peccatum dicat agere sancto consilio, pro fide, pro uita Caesaris, pro filiis et imperio, pro salute populi, et saluatione patriae, pro iustitia et legibus Augustorum, pro stabilitate et unitate regni, pacisque concordia, pro depulsione uitiorum et abominationum, pro adulterio, quod ultimum est, et pro contumelia totius imperii. Adeo igitur nemo furiosus, nemo insanus, nemoque tam imperitus, qui felices eos censeat uel sensatos, qui talia contra conscientiam, contra salutem omnium facta laudant, et hunc uituperant. Quasi non felices fuerint hi omnes, qui pro iustitia agonizantes tales sustinuerunt iniuriarum triumphos: de quorum omnium collegio electus est suo in tempore iste, qui pro eximiis beneficiis et innumeris, contumeliarum honores perciperet. Hinc etiam nouo genere ad Herum magnificentissime honoratus ad exsulandum deducitur, teste conscientia eorum, qui talia ministrabant consilia: quoniam innocens et optimus non ob aliud sic uexabatur, nisi ne contrairet bonis consiliis pessimos conatus. Agebant ergo, quod omnes olim perfidi contra sanctos exercuere: unde et iste similia pertulit, compassus, ut conregnaret.ADEODATUS. O prodigiosa intentio et nefanda! Quis unquam audiuit ut aliquis eos odiret quorum consilio et prouidentia reseruatus esset ad uitam, suique ac sua eorum saluata fide et auxilio? uel quis ita sapuit, ut illos diligeret ad consensum qui hostes sui erant suorumque, quorum contumeliae spurcitiarum honestatem eius omnem suo scelere foedarant? Heu quam nouae obscenitatis dementia, ubi omnia uitiorum ostia aperiuntur! quando Iustina, etsi polluta, recipitur: quod non corrigitur, neque datur locus timori, ut corrigatur. Unde huic parantur insidiae, et remouetur de loco ad locum: quoniam uitiis ubique uirtutes displicent; nec satis tute creduntur a uitiosis, dum alicubi esse creduntur. Idcirco uirtutis uir, castitatis amator, iustitiae defensor, eiicitur huc illucque sine testibus: quia publica erat eius uirtus, sine iudicio, sine crimine, sine audientia, et sine scelere. Quapropter uelim ad Herum deportatus, ultimam terrarum insulam, quid egerit pandas.<Pasch. Radbert. Epitaph. Arsen. 2.12>	PASCHASIUS. Fateor plane, quod aromata solent, quod in praedicta specu: nisi quod ibi coelum et Penninas Alpes, nec non Limanium lacum cernebat: hic uero solummodo mare coelumque; hic autem et illuc Deum meditabatur in mente, secum semetipsum semper sibi praesentem ferebat. Cernebat autem, iuxta Dauid, mirabiles elationes maris, cernebat mente in altis Dominum. Ergo considerabat rotas et uolubilitates, quibus uertitur saeculum; se autem gaudebat in solido constabilitum, et congratulabatur plurimum, quasi in paradiso deliciarum prae amoenitate nimia constitutus eo quod euasisset de profundo iniquitatis, ubi indesinenter eleuant flumina sibi compugnantium fluctus usque ad coelum, ab impulsione daemonum, nec tamen operiunt terras: quorum fluctus et elationes, sicut nemo qui dinumerare possit, ita potentia diuinae dispensationis nemo qui apprehendere queat. Unde fidelis quisque audiat uocem Domini cum Arsenio dicentis mari et saeculo: Usque huc uenies, et hic confringes tumentes fluctus tuos. Alias autem, nisi his solidatus esset promissionibus, et fundatus super firmam petram; inter tot uolumina iniuriarum, collisiones et fragores tentationum, tam immobilis et inconcussus non permaneret. Ubi non diu, proh nefas! cum beato Ioanne, etsi inferior, cum exsultatione et alacritate cordis diuina cernere licuit mysteria, tamen quantisper iucunditate refectus aeternae contemplationis, reliquit bonum exemplum fratribus, et posteris famam sanctae religionis. Et quia nullo in loco satis creditur, quod timidius formidatur: idcirco nec hic extra solum, ac si extra mundum, retrusus permanere patitur; nam et Ioannes in carcere religatus pertimescitur. Unde et Iustina iam enixa, cum ad coniugium redisset uelamine conculcato, requisiuit quo idem esset, quem nullo in loco uiuere, quantum arbitror, uoluisset. Sed et inuidus omnium bonorum diabolus, inuidit diutius eum frui tantis uirtutum oblectamentis: quia nullo in loco esse poterat in hac uita mortali, quo magis delectaretur; ideo remouetur a tam amoenissimo deliciarum loco.<Pasch. Radbert. Epitaph. Arsen. 2.13>	ADEODATUS. Quaeso pandas nobis quid fuerit, quia iam nullus tutior inuenitur locus, neque remotior, quod inde expellitur, ubi nullus accessus hominum uidetur, neque recessus, nisi longo maris nauigio. Nam et ibidem olim Antonium positum fuisse ob firmissimam constat custodiam. Unde et iste ab omnibus plurimum amabatur, licet suis satis iamdudum bonis et beneficiis amaretur. Qui profecto Antonius multa uirtutum deposita ibi reliquit, apud Deum merita commendauit, et secum ubique aromata uirtutum portauit.PASCHASIUS. Quod interrogas, qualis occasio fuerit, prius ostendi, qualem et Ioannes habuit in carcere, ut feriretur gladio. Tamen Melanius rex illis erat affinis in partibus, super quem manus mittere decreuerant. Ne consilio iuuaretur, prouisum est, quia idem multis caecabatur peccati actibus. Hac quippe occasione, quamuis cum honore, quia uenerabatur meritis, et timebatur consiliis; releuatur cum iniuria exsilio, et deportatur officiosissime, quasi incensum odoriferum, per medias Gallias ad Germaniam. Ipse uero semper ubique secum patriam ferebat: quia ubique notus, ubique dilectus, ubique ab omnibus quanto innocentior, tanto charius amabatur. Equidem iam perfunctus tentationibus, nullam uim, nullum metuebat imperium: etsi necdum expleuerat animos aduersariorum, neque placauerat odia improborum; saturauerat tamen tantisper perfidiam et scelus proditorum; quamuis non ad plenum, quia reluctabat [reluctabatur] animo quod uolebant. Et ideo timore afficiebantur, ne bonis subueniret consiliis, et fraus detecta deperiret. Non enim ei hostes erant iam expulso, sed uirtutibus, quas ubique amittere non ualebat, Dei protegente auxilio. Quid plura? reliquit monachorum aluearium uirtutibus mellificatum; et ecce cum gaudio rursus, ubi perducitur ad Germaniam, monachorum chorus eum suscipit, rursus episcoporum ducatu ad eumdem locum et abbatum, quamuis inhoneste, quodammodo honestatur.THEOPHRASTUS. O misera nostra tempora! o stultae discordiarum nostrarum insidiae, quae ad tantam ciuilium debachationem perduxere pacatissimum regnum! Sed felix de quo ubique tanta uirtutum respergitur fama. Puto quod nulla sit regio, nullum terrarum nostrarum solum, etiam ultimarum; non pontus, non insulae, non littora; non locus, non domus, non ciuitas, in qua non exstent huius uiri laudis praeconia, et ubi non maneant impressa casti consilii uestigia, quae cunctis praestitit cum incredibili grauitate, uirtute, atque constantia, et puritate cordis. Erat enim in eo integritas mentis, religio sancta, diligentia rerum, moderatio uirtutum, quibus auctoritas in eo plurimum commendabatur. Idcirco, ubi uel ubi, quasi eximius uenerabatur patronus, et ducebatur: quia in eorum etiam conscientia uenerabilis erat pro uitae merito et uirtute, a quibus, quantum in ipsis fuit, exsilio damnabatur. Sed omnino illi non erat exsilium, imo augmentum meritorum: quia, sicut in psalmo canitur, eundo ibat de loco ad locum, mittendo semina sua. Ubique confessores Christi intercessores habuit; ubique eorum exempla exhortationis gratia sibi a Deo praestita inuenit; ubique et ipse confessor sua reliquit; et monachorum cateruam, inter quos fuit, secum habuit, quorum commendaretur precibus, foueretur solatiis, et solemnibus mulceretur officiis; quos et ipse suis instruebat exemplis, exhortabatur oraculis, praestruebat consiliis. Unde adhuc hodie in eisdem locis, quocunque fuit, plurimum diligitur et amatur; praedicatur quoque et commendatur incessanter, etiam ab his qui eum non uiderunt, quatenus eius semper fama uigeat et praeconia.<Pasch. Radbert. Epitaph. Arsen. 2.14>	PASCHASIUS. Uerumtamen in eodem, ad quod peruenerat monasterium, non diu rursus licuit permanere, ne forte Gratiano illis in partibus misceretur consilio uel colloquio: quoniam ipse ubique idem erat; et secundum Deum quae semel uelle debere deliberauerat, infatigabiliter tenebat, ne uirtus animi ullis frangeretur molestiarum iniuriis. Quid plura? reducitur ad proprium eisdem priuatus honoribus coenobium, quia uenerabatur ubique, ne locum haberet contra uoluntatem semel illapsam agendi. Qua de causa, cum redisset, non minus moerore, quam gaudio suffusi sumus: quia hinc moesti, quod suo priuabatur officio; hinc uero laeti, quod eum saltem uidere meruissemus, nobiscumque habere licuisset. Ubi cum quanta humilitate et subiectione interdum [interim] fuerit, quam deuotus et paratus ad omnia, credo quod a memoria non delebitur. Etenim paulo post, quamuis multis fatigatus iniuriarum molestiis, aduenerunt missi apostolici, regumque filiorum et seniorum, quod omnes simul cum eodem sanctissimo aduenissent, pro pace et unitate, pro indulgentia et satisfactione patris: ut ueniam impetrarent auctoritate Pontificis, et saluaretur imperium. Qui detulerunt epistolas ex omni auctoritate diuina ualde grauidas, et praecipiunt cum omni adiuratione, quamuis pro his multis iam perpessus, ut in adiutorium summi antistitis obuiam ueniret. Quod si nollet, iusserunt Augusti ui eum abducere, cum omni tamen honore et reuerentia. Quod cum audissemus omnes, pertimuimus ualde, maxime quia totum a militibus nostrum occupabatur coenobium. Nos tamen primum nesciebamus quid sibi uellent. Unde plurimum expauimus, et quaesiuimus quid esset. Tum illi rei ueritatem pandentes; sed idem ire cumeis recusauit. At illi in nos irruentes dicebant, quod si aliter non possent, ui eum auferre deberent. Quibus profecto dictis, hinc inde ualde moerore ac terrore afficiebamur, quoniam multum nobis et illi pariter imminebat periculum, facere, aut non facere quod rogabant: siquidem pro multis eius iam periculis nimium tristabamur; et quia in nullo prius profecerat, ne rursus repeteret, deterrebamur. Ostendebatur coram auctoritas, et legebatur, summi pontificis, pro pace, pro reconciliatione patris et filiorum, principum et seniorum, pro statu ecclesiarum, pro adunatione populi et saluatione totius imperii. Erant autem et alii ex parte filiorum pro eis rogantes eum, ut illis suis succurreret consiliis, qui iam pro eis multa pertulisset, ne eos in fine desereret discriminis. Nuntiabatur et uirtus diuina, quae praeruptam uiam Alpium Penninarum obuiam coram sacrosancto complanasset apostolico, quae obstrusa multis fuerat argumentis, ne ultra de illis in partibus ullus amplius huc transiret exercitus: quae ultro, ut fertur, aperta est eis. Quibus ita prolatis, et aliis innumeris dictis, coepimus exhortari eum, ut obediret pro pace summo Dei pontifici, etiamsi eum mori cum eo contingeret: quoniam multa est, inquimus, auctoritas, qua uocaris; multa etiam necessitas et iustitia, pro qua uocaris. Nec minor itaque obedientia, sub qua deuotus Deo bonis et sanctis obedire congruit tanti pontificis, una cum caeteris sanctis Dei fidelibus, iussis.<Pasch. Radbert. Epitaph. Arsen. 2.15>	ADEODATUS. Hoc est quod multi calumniantur, quasi non oportuerit de his eum ultra curare; neque talibus se admiscere negotiis. Cum omnino Spiritus sancti gratiae nulla praescribit auctoritas cuiuslibet regulae; imo cuncta Christi dispensat prouidentia, singuli quantum in singulis, uel quomodo proficiant officiis. Siquidem considerandum quid quisque agat, uel quomodo et ubi. Quia, sicut in eadem legitur Regula, claustra sunt monasterii uirtutum instrumenta et bonorum operum, quo diligentius omnia regulariter compleantur. Qua de causa, cui non licet sine iussione abbatis quidpiam agere, prouidendum, si licuit ad tam grandia et incerta sine transgressione insilire: quia periculosissimum est quempiam suum relinquere propositum, et ad ea quae non expediunt, neque suo congruunt officio, inconsiderate se admittere.PASCHASIUS. Multorum uox ista est: sed eorum qui non attendunt cuius dignitatis esset iste, uel ordinis. Nam postquam electus ab omnibus est pastor, et rectoris officium uocatus a Deo suscepit, ut credimus, consiliarius totius imperii una cum caeteris praeelectis constitutus, etiam in fide ac consilio reliquis antepositus; quod et antea iam erat etiam quam idem esset electus: quia pro genere, pro uitae merito, pro institutione, quam perceperat pene ab ineunte aetate infra senatum et sapientes regni; pro mentis efficacia et nobilitate sensus plurimum ab omnibus audiebatur, et uenerebatur a singulis. Idcirco qui iam cum esset praelatus una cum caeteris ecclesiarum pastoribus, est ordinatus senator cum eisdem ipsis, et cum aliis quibuslibet palatii uel regni senatoribus, ut consilium daret de singulis; non mihi uidetur, quod sine periculo sui praetermittere posset, prius ne consilium de his inueniret quae annumerauimus, in quibus unus omnium profecto imminebat interitus. Alioquin nullus monachorum maior uel sanctior Ioanne, qui ideo decollatus est: nullus acceptior Elia, nullus religiosior Eliseo, seu caeteris sanctis et prophetis, qui uiriliter regibus restiterunt, et pro iustitia decertarunt usque ad mortem. Nam Zacharias ideo peremptus, Isaias secatus, Ieremias in lacum demersus: sed iste longe inferior in specu altissima est leuatus. Errat igitur quicunque dicit quod pro iustitia non debuerit stare, pro fide non decertare contra tot mala taliaque quae occiderunt, non debuerit, quia armis non licebat, saltem consilio, exhortatione, persuasionibus non resistere. Quae profecto mala omnibus tunc et deinceps in manifesto uenerunt maiora et atrociora, quam quae noster stylus fluendo prosequi uelit aut possit. Ideo quicunque ea dissimulat se scire, qualia quantaque fuerint, uel quam pessima quae de his orta sunt et permanent, omnino aut desipit, aut insanit. Propterea nemo sani capitis qui hunc infamare uult, quod talia sapienti suo consilio uoluerit contraire.THEOPHRASTUS. Mirabar nimium, et mirantur plurimi quid esset, quod pro tanto imperio, pro tanta dignitate regni et ecclesiarum, nequaquam satis multi praesules uel senatores forti et magno animo inuenirentur, qui auderent se et salutem suam in discrimen offerre pro statu totius imperii, pro communi salute. Hoc tempore miretur potius quilibet nostrum, si quem bonum et fortem uirum uiderit, quam si quem aut timidum, aut sibi potius quam reipublicae, quia aut nulla aut paruissima est, consulentem; itaque neque ecclesiis, neque populo, quia omnino non est qui audeat, uel qui corrigere quae deprauata uel peruersa sunt, possit. Nam ut omittamus de uniuscuiusque casu recordari, uno aspectu intueri possumus eos qui cum consilio, uel cum bonis omnibus tunc temporis dignitatem regiam, et ecclesiarum, afflictam et deiectam, uel constupratam reerexerint, et a latrocinio domestico liberauerint; deinceps eos moestos, exhonoratos, infideles adiudicatos, et reos capite, fama, carceribus et exsilio: eos autem qui omnia diuina et humana uiolarunt, uexarunt, perturbarunt, euerterunt suis rapinis, non solum exsultantes et laetos, fortissimos atque optimos, honoratos honoribus et gloriosos; uerum inclytis, et sapientibus, atque honeste zelantibus insidias moliri et pericula; sicque de se nihil timere. In quo nimirum negotio cum multa sint indigna et detestabilia; nihil minus tamen perhorrescenda, quod iam non per latrones et rapaces tantum, atque egestate confectos, facinorosissimos quosque, seu suo perditos scelere; uerum et per optimos qui fuerant olim uiros, per eximios auctoritate religionis, per sublimes nobilitate carnis, pericula mortis et degradationis calamitates inferuntur, a quibus etiam rapinae et oppressiones inferuntur; quia iam pene nullus, qui suis iustisque stipendiis ducat post se milites, sed de rapinis et uiolentiis: quod Naso ille spurcissimus omnium primus docuit, et ad finem usque semper publicus praedo uixit. Nunc uero et isti, quanto sunt amplius latronibus constipati, tanto potentiores, ne ullus ad rapinas eis contradicat. Sed quamuis militia augeatur pro talibus, nemo tamen eorum, nisi ad ciuile malum, uires habere uidetur. Idcirco nec mirum, si iste uocatus a summo antistite talibus contradixerit, qui primum optabat deleri de libro uitae cum Moysi pro populo Dei, pro Augusto et filiis; nec non et cum Paulo pro fratribus et ecclesiis anathema fieri.ADEODATUS. Nec mirum itaque, tantis fatigatus exsiliis, tantisque sordidatus infamiis si restitit ad primum: quia, sicut uidimus et cognouimus, nisi ab omnibus nobis uiolenter cogeretur, et tanta auctoritas summi pontificis eum non premeret, iam ulterius nihil tale assentisset. Nunc uero a fratribus impulsus, a summo pontifice cum adiurationibus uocatus, a filiis Augusti regibus imploratus; a populo et praesulibus, cum quibus olim fuerat in causa huius exordii, deprecatus, pro concordia et pace tandem censuit aliquando coactus illuc uenire, summoque antistiti obedire, seque illi coniungere, qui tantum pro omni populo Dei assumpserat laborem; si forte cum eo pacem in regno restituere posset, et discordias remouere. Quapropter detrahendi nullus est locus, imo maior esset reprehensio, si desereret tantae auctoritatis iussionem pro ullius discriminis praesentis uitae periculo: quoniam laudabilius est bene mori, uel periclitari cum bonis et optimis, quam male uiuere, aut consentire cum pessimis. Aliud quippe poena iudicii est, aliud uero augmentum peccati. Et ideo non inconsulte, ut aiunt, neque contra propositum uerae religionis rursus idem tradidit se discrimini: sed ualde officiosissimum et laudabiliter se obtulit, et medium pro utriusque partibus, si reciperetur aeque ab omnibus; neque suis deterreri poterat periculis, qui se multoties ingesserat pro alienis. Unde deinceps Paschasium prosequamur, qui cum eo comes fuit irremotus, quem nullus deterrere potuit praesentis uitae casus, ne sequeretur quem amauerat in Christo, quem imitari proposuerat; cum quo etiam bene conscius de eo mori optarat pro fide Christi, si tempus immineret discriminis.<Pasch. Radbert. Epitaph. Arsen. 2.16>	PASCHASIUS. Fateor plane, quocunque affectu id dicas quod dicis, quia ita est ut dicis. Quod satis probat iter, quod suscepimus inter medias concursiones insidiantium, inter legiones huc illucque qui nobis aduersabantur discurrentium: inter quos, donec ad Augustos reges et ad ipsum sacrum pontificem uenimus, satis periculosissime semper cum metu ac tremore incessimus, timentes ne non uenire ad destinatum licuisset: quia omnino, si compertum esset, arctior nos susciperet custodia quam olim ei esset illata: quia erat cum Angusto Iustina tunc temporis, quae mouebat totius monarchiae rursus sceptra, concitabat fluctus et maria, impellebat uentos, et corda uirorum ad omnia quae uellet conuertebat: a qua quia unum eiecerant, de quo diximus, flagitiosissimum, alii seruiebant facinorosissimi. Nos autem, quia declinare, nisi inter medias eorum cohortes iremus, non potuimus, per medium protegente Deo prospere peruenimus: ubi cum uenissemus, cum nimio suscepti sumus gaudio a regibus, a principibus, et ab omni populo. Deinde oblati sanctissimo Pontifici, satis uenerabiliter cum magna alacritate nos excepit: quia cruciabatur et ipse animo pro talibus quae repererat, qualia nunquam prius credere potuisset. Terrebatur autem (quod ualde dolendum est) ab Augusto, et ab omnibus suis, etiam ab episcopis, qui sibi pridie quam uenissemus dextras dederant, quod unanimes essent ad resistendum his qui ex aduerso erant, regibus filiis, principibus et populo: insuper consiliabantur firmantes, proh dolor! quod eumdem apostolicum, quia non uocatus uenerat, deponere deberent. Erat enim ibi Phasur, et reliqui eadem cum Iustina sentientes. Quibus auditis, pontifex plurimum mirabatur, ac uerebatur. Unde et ei dedimus nonnulla sanctorum Patrum auctoritate firmata, praedecessorumque suorum conscripta, quibus nullus contradicere possit quod eius esset potestas, imo Dei et beati Petri apostoli, suaque auctoritas, ire, mittere ad omnes gentes pro fide Christi et pace ecclesiarum, pro praedicatione Euangelii et assertione ueritatis: et in eo esset omnis auctoritas beati Petri excellens et potestas uiua, a quo oporteret uniuersos iudicari, ita ut ipse a nemine iudicandus esset. Quibus profecto scriptis, gratanter accepit, et ualde confortatus est.THEOPHRASTUS. Qualem putamus Augustum tunc fuisse, qualemue Iustinam, quae suo tunc cuncta uertebat nutu; qualesque principes, quando tales inuenti sunt praesules Christi, ut sicut illi in humana, ita et ipsi consurgerent in diuina! Uentilabant enim suis cornibus, ut olim pseudoprophetae, in omnem uentum populum, et insurgebant contra caput totius Christi Ecclesiae, ne pacem ferret inter patrem et filios, inter Augustum et principes, ne reconciliarentur, qui dispersi, et exsiliati, atque dehonorati iniuste erant; ne pax redderetur ecclesiis, ne statuta priorum temporum, et diuisa inter filios regna manerent inconcussa et indiscussa. Haec erant, quia Iustina sic inflammabat studia eorum, neque principi consilia ex corde aut ex animo dabant: sed assentando et adulando pro fauoribus, ueritatem, iustitiam, pacem ac concordiam conculcantes, contra eos qui pro his decertare uidebantur, pro uiribus repugnabant. Uerumtamen quam iustitiam habuerint filii et populus, quia hinc inde sibi inuicem aduersantes pater moliebatur in filios, et filii consurrexisse uidentur contra Patrem, atque ideo inimici omnes: quia interfuisti, rogamus aperias nobis.<Pasch. Radbert. Epitaph. Arsen. 2.17>	PASCHASIUS. Iustitiae partes constat quia plurima sunt. Alia siquidem est iustitia regni Dei, alia regni terreni: alia inter parentes et propinquos, alia inter externos et alienos intantum, quot sunt leges et consuetudines gentium, tot dicantur ex usu iustitiae partes. Propterea ex lege Dei, non minus quam ex lege patriae, de istis colligendus est modus iustitiae, etiam et ex lege naturae: quia, sicut scriptum est, filii, obedite uel deferte parentibus, ita et patres, nolite ad iracundiam prouocare filios uestros. Quod si utrumque seruatum prouidenter esset, tantum malum non accreuisset. Tamen ut elucescant quae proposui, commemoranda sunt Capitula, quae Augustus pater quasi pro querela filiis direxit, ut enuntiaret quid contra requireret. Primum rememorari eos monet, quod filii eius sint, et ipse eos Deo auctore genuerit. Ad quod ipsi: Gratias omnipotenti Deo, inquiunt, qui, quod uerum est, de nobis talia recogitare uobis concessit: et quia non solum recogitare, uerum etiam mandare dignati estis. Nos enim, praecellentissime Augustorum, in uita nihil post Deum charius, quam uos sacratissimum genitorem; nihil gloriosius possidemus, quam quia uestri filii censemur et sumus; nihil locupletius, nihil ditius, nihilque nobis magnificentius ad honores, ad excellentiam et dignitatem, ad laudem nominis et splendorem gloriae. Idcirco, gloriosissime, uenimus humiles et deuoti, subditi, ut decet, et subiecti: tantum dignetur pietas uestra et mansuetudo recogitare de nobis, ne condemnemur iniuste, ne abdicemur sine crimine, ne exhaeredemur sine culpa. Non enim insurgimus contra uos, sicut loquuntur et accusant nos, qui nos perdere inimici moliuntur: sed supplices ueniam, indulgentiam et misericordiam postulamus. Deinde in alio capitulo: Mementote, inquit, etiam quod mei uasalli estis, mihique cum iuramento fidem firmastis. Ad quod rursus idem: Bene, inquiunt, recolimus ita esse uti mandastis: quoniam et a natura, et a promissis, et ab omni uere fidei sacramento profecto fideles sumus. Unde sicut nunquam deseruimus militiae uestrae seruitutem, ita donec spiritus in nobis superest, nunquam desertores erimus: quia nobis gloria uestra, honor et prosperitas charior est quam uita nostra. Et ideo non contra uos uenimus, sed pro uobis in omnibus parati sumus: tantum ut gratiam pristinam et misericordiam impetremus. Neque contra uos, hos qui nobiscum sunt, conduximus: sed quia, ut docuerat, simpliciter uenire non audemus, pro his qui nobis insidiantur, uolentes nos perdere, et imperium gloriae uestrae peruertere, etiam animum uestrum serenissimum pium et mansuetum, a natura summae generositatis bonis omnibus repletum, et Christi gratia illustratum, conantur conturbare et corrumpere contra nos et contra fideles quosque, ac permutare in amaritudinem naturae alienae: quia nihil aliud olim egerunt, nisi etiam ut uos perimerent. Contra quae sic uenimus ad uestram clementiam, ut et ipsi detegantur, et thronus imperii uestri et maiestas, eorum clarescentibus culpis, admodum gloriosius confirmetur: nosque reconciliemur ad ueniam, qui in nullo, quantum in nobis est, unquam uolendo contraximus culpam. Addidit quoque: Scire uos, inquit, oportet quia longe diu defensionem sedis apostolicae deuotissime suscepi, quamuis nunc indebite usurpetis contra me illud, ut excludatis me ab huiuscemodi officio, quod quandiu aduixero, praetermittere non queo. Unde Honorius una cum fratribus: Perpendat, ait, sublimitas uestra, et recordari dignetur, quod aeque me praestantissima in Christo prouidentia uestra suscipere fecit hanc curam et defensionem ipsius permaxime, caeterarumque ecclesiarum, quando me consortem totius imperii celsitudo uestra una cum uoluntate populi constituit in omni potestate et honore, in omni conscriptione et numismate, in omni dispositione, uestro conseruato honore et prouidentia. Equidem et ad eamdem sedem clementer me uestra imperialis eximietas misit, ad confirmandum in me quidquid pia dignatio uestra decreuerat, ut essem socius et consors non minus sanctificatione quam potestate et nomine. Unde quia coram sancto altare, et coram sancto corpore beati Petri principis apostolorum, a summo pontifice, uestro ex consensu et uoluntate, benedictionem, honorem et nomen suscepi imperialis officii, insuper diademata capitis et gladium ad defensionem ipsius Ecclesiae et imperii uestri; nemo uobiscum magis, qui eam quam ego defendere uelit aut debeat. Et quia audiui quod plurimi insidiantur huic, manifestum esse omnibus uolo, quod ei sine me nemo nocebit, quem pro pace et concordia conduxi uicarium beati Petri, ad uestri reconciliandam serenissimam animi pictatem. Mandauit namque gloriosus Caesar rursus, non iustum esse quod eumdem apostolicum ad se uenire minime permitterent, eique uias ueniendi prohiberent. Ad quod Honorius: Nequaquam igitur, serenissime, uias ei prohibuimus ueniendi, sed auxiliante Deo reserauimus, cum essent iussu uestro obstrusae inter angustias Alpium et praeruptae, ita ut nemo mortalium libere transire posset, donec uirtute Dei nostroque labore complanatae sunt: ita ut queam dicere cum propheta, quod factae sint prauae in directas, et asperae in uias planas: ad hoc quippe ut ad uos tam ille quam et nos deuotissimi ueniremus, quem profecto hunc ideo laborem assumere coegimus, ut ipse uobis summus intercessor uice beati Petri occurreret, cuius potestas in eo uiuit et auctoritas excellit. Propterea non prohibemus, ut culpamur, sed officiosissime exhibemus, quem auditi suppliciter in causa Dei et nostra humiliter deprecamur. Iterum Augustus inquit: Iniuste agis, quod filios nostros, fratres tuos, tecum retines, et eos contra me insurgere facis. Absit, absit, Honorius inquit, mi domine, siquidem quia fugati erant et abiecti, longeque persecutionibus expulsi, ad uestram eos clementiam reducere decreui, rogans suppliciter dignetur sancta paternitas uestra recogitare quia uestri sumus filii, ne nos sine culpa abdicare, uel perdere dignetur maiestas uestra: imo moueat uiscera pietatis uestrae affectus carnis, et iustitia non minus legis naturae, quam et legis Dei; nostrique misereri dignemini. Tunc ad ultimum: Uassallos quoque, inquit, nostros indebite recepisti, et eos tecum retines. Honorius: Non itaque, sciat beatitudo uestra, ita est: sed cum essent et ipsi dispersi, fugati, aut in custodiis et exsiliis detenti, fecerunt ad nos, et ad istum beatum antistitem confugium, quatenus pro illis apud uestram serenissimam clementiam intercedat, ne iniuste damnentur, qui pro fide uestra et iustitia exstiterunt, ne fraus praeualeret et dolus scelestissimorum. Hoc semper audiui in uestro sacro concilio, et in clarissimorum senatu uirorum, hoc semper in uestris recognoui factis, hoc a uobis audiui, hoc legimus in gestis antiquorum, fortes uiros et clarissimos, ac bene meritos honorari magis debere, et gloria illustrari quam depelli; qui prauorum hominum impetus et conatus prouide represserunt; qui auctoritate, qui fide, qui constantia, qui magnitudine animi et consiliis insidiantium audaciae restiterunt: eorum scilicet hominum, qui leuitate sua et pernicie uestrum cum omni improbitate foedauerunt imperium. Quos quia isti detexerunt et fugarunt, honorandi essent et glorificandi potius quam a pestilentissimis uiris criminandi: quia et ipsi primum uestris sunt enutriti disciplinis, uestrisque edocti consiliis, uestra sublimati dignitate, et illustrati honoribus, semper habiti sunt primi et eximii palatii. Unde censuimus eos reducere ad uestram misericordissimam pietatem, uestrisque repraesentare aspectibus: et ideo non debemus offensam contrahere, si quos fraus factiosorum perdidit, uestris restituimus et reconciliamus profectibus.Haec siquidem est alterna altercatio, hae querelae ad inuicem: haec propositio paterna, et responsio filiorum. Cum nec sic ullum assensum obtinere quiuissent ueniae, mittitur sanctus et summus pontifex intercessor, uicarius beati Petri: qui cum uenisset nullo susceptus est honore condigno: tamen more suo data benedictione, proposuit pro quibus uenerat. Cui imperator inquit: Nos ideo te more antiquorum regum, sancte pontifex, non suscipimus cum hymnis et laudibus, alioque dignitatis tuae et religionis honore, quia tu non sic uenisti, sicut tui praedecessores ad nostros uocati uenire consuerant. Cui ille: Nos, inquit, bene uenisse scias, quia pro pace uenimus et concordia, quam auctor salutis nostrae nobis reliquit; et mihi praedicanda uniuersis commissa est, et proferenda omnibus. Idcirco, imperator, si nos et pacem Christi digne susceperis, requiescet in uobis ipsa, nec non in regno uestro: sin autem pax Christi ad nos reuertetur, uti legistis in Euangelio, et nobiscum erit.THEOPHRASTUS. Proh dolor! quid contigerit, quod tam religiosissimus et deuotissimus imperator prae omnibus qui ante se fuerunt, sic insipienter et inconsulte egit, nec honorem Deo dedit, nec beato Petro apostolo. Mala, inquam, et pessima mentis obstinatio ac duritia cordis mala; et persuasio feminea, quae primum decepit parentem, haec et hunc male decepisse cognoscitur quod dolemus. Et ideo tantae auctoritatis et sanctitatis uirum plangimus multa caligine pressum, non recordatum quod Ueritas ait: Qui uos recipit, me recipit; et qui uos audit, me audit. Heu! quae et qualis tunc fuit fascinatio et mentis obcaecatio, quae talem et tantum uirum, inter tot tentationes et pericula, inter tot scandala sic decepit, ut nunquam reuocari potuerit, neque ullis mederi Scripturarum sanctarum consiliis. Qui quotidie uisus est meditari in lege Dei, et tam longe a lege uerae dilectionis indurato corde recessit. Alioquin filios nunquam tam pertinaciter contra mandatum ad iracundiam prouocasset, nunquam eos gladio hostili abdicatos tam frequenter et crudeliter insecutus esset: cum ipsi nihil contra eum mali uellent, nisi ea ut inconcussa manerent, quae ipse primum et populus uniuersus ordinarant, et iuramento firmarant. Quod si aut populum, aut Ecclesiam Christi sibi a Deo commissam, certe aut rempublicam diligeret aut procuraret, nunquam pro unius feminae uoluntate uel persuasionibus tanta admisisset mala in regno quae acciderunt, quae nunquam fortassis in perpetuum non ingenio, non uirtute hominum, non consilio, non potentia alicuius cessabunt. Interea quia multum dolemus, rogamus quid summus pontifex cum eo egerit, uel quid obtinuerit, pandas.<Pasch. Radbert. Epitaph. Arsen. 2.18>	PASCHASIUS. Quod saepe legistis, legati, non impetrata pace, unde uenerant, rediere: ita et iste sine effectu, sine honore, et sine fructu tanti laboris regressus est. Uerumtamen post diem qua rediit, insequenti nocte facta est manus Domini super omnem populum iusto Dei iudicio, et immutatae sunt mentes singulorum, terrore Dei concussi ac tremefacti omnes. Unde in eadem nocte reliquerunt Augustum sine ullius (quantum rescire potui) persuasione aut exhortatione; adieruntque omnes, a minimo usque ad maximum, Honorium, suisque castris se iunxerunt, et apparuerunt in mane omnium eorum circa eum fixa tentoria: ita ut singuli dicerent a parte filiorum et pontificis: Manu! quod interpretatur, quid est hoc? Quia omnino nescientibus cunctis ualde mirabile fuit. qui pridie tam fortes erant et constantes, confisi in multitudine, in promissis omnium, in consilio pontificum et senatorum, in auctoritate paterna, in promissionibus multiplicibus; quod tam permutabiles inuenti sunt et infirmi, ut sine consultu et sine aestimatione alicuius, Caesarem solum relinquerunt cum Iustina sua: et ad filium, contra quem uenerant, et firmarant, circumcirca, quasi pulli sub alas, tota in nocte conuolarent; et mane castra metati, unus populus appareret. Unde ualde diluculo ad eumdem pontificem uenimus pro miraculo, quod acciderat: et ecce in medio unus Romanorum exclamans, ait uoce canentis: Dextera Domini fecit uirtutem, et caetera quae sequuntur. Tunc ab eodem sancto uiro, et ab omnibus qui conuenerant, adiudicatum est, quia imperium tam praeclarum et gloriosum de manu patris ceciderat, ut Augustus Honorius, qui haeres erat, etiam consors factus et procreatus a patre et ab omnibus, eum releuaret, et acciperet. Alioquin nisi fecisset, dixerunt omnes quod sibi eligerent unanimiter, qui eis auxilium et defensionem ferret. Quibus dictis consensit Honorius, et suscepit, nescio quo iudicio, patrem ducens secum, totius monarchiam imperii. Quae cum uidissem, interpellaui pro his Arsenium, ac dixi, quod malum mihi uideretur tam fortuita res sine maiori consilio et ordinatione diligentiori, tantum imperium in subito permutari, qui erat consors factus in fide, ut mox omnem monarchiam ex casu patris sibi euindicaret. Ad quod idem: Nostrum fuit, inquit, huc uenire, pro omnibus bona uoluntate labore, pacisque consilium dare, intestinum bellum, quod imminebat, sedare. Nunc autem, sicut nemo nos audit, ita nemo quae didicimus qui attendat: quia omnes, ut legisti, aut metuunt, aut cupiunt, aut gaudent, aut dolent. Metuunt pridem quod accidit, ne rursus quod factum est, uindicetur. Cupiunt autem omnes, et unusquisque eorum, dum tempus est, ad ea quae habuit, ocius pertingere; uel quae nundum habuit acquirere. Gaudent uero pro eis de honoribus auidius, et exsultant: quia sua omnes quaerunt, pauci quae Dei sunt, et utilia. Ergo dolent reliqui, qui timent perdere: quorum audacia uel consiliis talia Caesar Augustus contra filios gessit.<Pasch. Radbert. Epitaph. Arsen. 2.19>	ADEODATUS. Quantum intelligo, et isti potius milui fuerunt, quam consules, qui nihil aliud quam de honoribus propriis arbitrati sunt statuere, unusquisque sibi quanto amplius rapere potuisset: cum deberent iam, quia ceciderat imperium de manu patris, cogitare atque perquirere cum eodem pontifice, una cum Honorio et fratribus, cur ceciderit: deinde simul ea corrigere, ac firmare, et constabilire, quomodo deinceps unitum et inconcussum maneret. Multa siquidem prouidentia primos et summos, multoque consilio inuigilare oportuerat, ne respublica et status totius imperii collapsus, rursus per discordiam deperiret: quoniam nullus discordiarum alius solet esse exitus inter claros et potentes uiros, nisi aut uniuersus interitus, aut uictoris dominatus, et regni rursus unitas, pacisque, ac concordiae reparatio. Sed quia nec iste consulte constabilitur in solio, nec uictor dominatum, quia ex Dei iudicio pater cecidit, cum Deo tenuit; neque pax, dum singuli sua quaerunt, ad plenum restituitur: et ideo regnum iterum deperiit in manu filii et relabitur, sicque alternatim dum neuter eorum sinceriter coram Deo incedit, labefactatum adhuc hodie iacet et diuisum. Manet quoque obscurum odium inter fratres, atque in pectoribus insitum uulnus penitus, et inustum animis hominum amplissimorum: pro quibus indesinenter ad peius tendit respublica, et collabitur. Quaeruntur occasiones, singuli et exspectant tempus: quia cecidit auctoritas regum, quae deceat, et expediat ad regimen, et consensus omnium diuulsus habetur et disruptus. Perierunt iudicia, rectaque consilia. Suffragia namque uirorum coaceruantur: sed effeminati uiribus non proficiunt, in tantum ut uix inueniatur uir, qui se pro patriae salute opponat, aut pro ciuibus offerat se periculis. Idcirco iuxta Ueritatis sententiam, diuisum regnum quotidie desolatur, et corrumpitur: quoniam ubi non est gubernator, populus corruit. Gubernatorem autem Deum hinc inde amiserunt singuli, quando ficto inter discrimina requisierunt corde. Unde cum quadam die primi et consules palatii secretius insisterent, ac uigilarent; cum Augusto filio totum sibi diuiserunt imperium, non attendentes praerogatiua (sic) parentum, nec coaequalitates magnorum, non innumerositatem nobilium, non bene meritorum retro fidelium, non ecclesiarum (quod maius est) dignitatem, non Dei ex corde reuerentiam. Quod cum subito factum esset, superuenit Arsenius. At illi confusi, quia conscii, obtulerunt ei distributionis sortes, si quidpiam esset quod displicere potuisset. Tum ille, ut erat sagax in responsis: Totum, inquit, bene dispositum est, nisi quod Deo sui iuris nihil reliquistis, neque quod bonis placeat ordinastis. Quibus ita illatis, magis magisque contristari coepit: quoniam pene in nullo iam audiebatur, caecorum cupiditate superatus. Unde factum est, momentis singulis regia potestas labefactata potius deperiret, quam cresceret. Augmentantur scelera, inflammatur rursus discordia, concitantur iurgia, nutriuntur insidiae: reanimatur Augustus pater plurimis exhortantibus, recreari debere ad thronum imperii. Concitantur hinc inde seditiones, et augentur discrimina, in tantum ut nulla sit domus, nulla ciuitas, nullumque municipium, nullus pagus, et nulla prouincia, in qua non regnet hactenus discordia. Sed tunc uicissim maiora augebantur pericula, quousque Augustus pater resuscitaretur in sede regni, et filius pelleretur.<Pasch. Radbert. Epitaph. Arsen. 2.20>	PASCHASIUS. Non itaque pulsus est, ut asseris, neque tam insipienter egit, ut tu plangis: quoniam regnum et imperium quod ceciderat, comitante secum Augusto patre sustinuit, et seruauit: neque in eo quidpiam admisit, nisi quod uniuersus senatus coegit et populus, in potestatis priuatione et iudicio praesulum, qui eum sub poenitentia redegerunt. Haec omnia quidem Arsenius noster una cum Dei gratia temperabat, ne utra eorum pars in altero crudelius quam natura sinit, aut scelestius pro tanto discrimine ageret. Sed cum uorax flamma discordiarum amplius saeuiret, nec pater Augustus in aliquo acquiescens sponte emollesceret; ne forte parricidium proueniret, fecit suo sancto consilio, Augustus filius relicto patre rursus in solio imperii, petita uenia, cum suis omnibus qui cum eo consenserant, liber ut abiret: quia hinc inde super omnem populum furor Dei effusus efferbuerat. Nam secundum Iob, tabernacula abundabant praedonum ex utrisque partibus, qui satis audacter prouocabant suis prauis operibus Deum. Et ideo iam minus Arsenius suis proficiebat consiliis. Erant enim ostia concupiscentiarum ubique aperta, et conflagrata cupiditas. Idcirco suspendium elegit, de medio eorum ut recederet: quia cum Deus omnia dedisset in manibus eorum, nemo tamen Deum ex corde quaerebat, apud quem est sapientia et fortitudo: ipse quidem habet consilium et intelligentiam. Unde liquido constat quod quem ipse omnipotens destruxerit, nemo est qui aedificet; quem concluserit, nemo est qui aperiat. Et ideo, quia hos alternatim destruebat quos erexerat, et reerigebat quos concluserat, maluit abscedere liber, quam inter eos manere seruus peccati. Considerabat enim iam stupefactus, quod fortitudo hominis et ingenia nulla essent, quod sapientia magis stultitia recte uideretur; nam, teste Scriptura, decipientem et eum qui decipitur, ipse nouit. Propterea cum uidisset diuersos dolos et fraudes hinc inde compugnare, fecit ut filius patri deferret, et cum suo exercitu illaesus abiret; ac pater cum his qui cum eo uellent, in imperio remaneret, ita ut daretur omnibus intelligi quod ipse sit rex solus omnipotens, qui adducit consiliarios in stultum finem, et iudices in stuporem: balteum quoque regum dissoluit, et praecingit fune renes eorum, quod huic sane contigisse uidimus. Sed quia neutra pars eorum ex toto digne Deum requisierat, uicissim alternis successibus commutantur, et flagellatur populus: ut intelligant omnes quod ipse sit Deus, qui adducit sacerdotes inglorios, et optimates supplantat. Alioquin nunquam, nisi eorum ex culpis, tanta esset uexatio et confusio omnium. Commutatum namque erat labium ueracium, et ablata doctrina senum. Propterea solus iste non poterat iam contra omnes, nisi tantum quod egit: ne tunc rerum euentus in peius deueniret, quod hinc inde plurimi hortabantur: quoniam effusa erat contentio ac despectio super principes. Sed quod tunc obstitit, proh dolor! postea factum uidimus, ne ciuile bellum inter eos surgeret. Uerumtamen hic noster potius mori, quam tale aliquid assentire, aut interesse uellet. Hinc persuasit filius ut abscederet una cum suis omnibus; et pater olim male tractato potiretur imperio, quandoquidem Deus, quia indurarat cor eius qui commutat corda principum terrae, et decipit eos, ut frustra incedant per inuium; eius totum commisit iudicio, ne aliquid quod scelestius esset, proueniret inter eos. Erat enim triste tunc uidere, culpis exigentibus, quod Iob ait: Palpabunt quasi in tenebris, et non in luce; et errare eos faciet quasi ebrios: quoniam ipse solus est, cuius nemo auertere potest cogitationem; sed faciet quaecunque uoluerit, suo iusto iudicio. Quae nimirum iudicia considerans hic noster quae acciderant, quae quotidie fiebant peiora, et augebantur; idcirco, licet sero, praeuidit futura, quae hinc inde ad praesens iam completa cernuntur. Unde elegit magis aufugere, quam cum aliquo eorum remanere. Nam pater uoluit eum me teste, multum instanter secum tunc cum omni honestate et reuerentia summi honoris retinere, etiam si uellet iuramentum a suis fidemque facere: deinde Augustus filius secum abducere. Uerumtamen ille neutrum eorum audiens, imo fortiter resistens, ab utrisque discessit, pennigeroque gressu Italiam ingressus, infra coenobium, sancti Columbani se recepit: quod sane coenobium ne inuaderetur a raptoribus, ut caetera omnia sunt peruasa, ipsis petentibus fratribus suscepit ad regendum; et quandiu aduixit, nobiliter ac pacifice eum [id] rexit.<Pasch. Radbert. Epitaph. Arsen. 2.21>	THEOPHRASTUS. Hinc est quod multi eum reprehendere conantur, quia suum in quo professus et electus est, reliquit; et aliud, quasi cupiditate ductus, quolibet pacto praeripuit. Fortassis ergo religiosius esset, aut in suo permanere, paulo ante quod fassus es pacifice facere potuisse: aut in eodem sine regiminis onere subsistere. Esset quippe in uno eorum uoti adimpletio, in altero uero humilitatis cum laude exsecutio.PASCHASIUS. Forte non legisti Uitam et Actus eiusdem beati Columbani, qui expulsus zelo cuiusdam feminae a Luxouio, hunc rursus [pro item] coaedificauit locum, et praefuit ibi multis fratribus laudabiliter usque ad finem uitae. Non enim talentum sibi creditum abscondere in terram debuit, sed erogare fratribus, quod beatum Benedictum et alios quamplurimos fecisse legimus. Nequaquam igitur minus uidetur eum defendisse ab hostibus, et religiosissime rexisse sub sancta Regula, et augmentasse studiosissime; in ipsa eademque professione quam primum illud inchoasse. Namque in suo quia non satis se credidit quiete uiuere posse, neque in officio regiminis proficere; credo quod nullus sanae mentis eum reprehendere uelit, si ad quietem et ad utilia ualde fratribus sub eadem religione se contulit, plurimis profuturus: qui nescio si se saluare posset nobiscum inter tot discrimina, ubi iam nulla fides, uel uix rara inuenitur, maxime inter eos, qui summi esse cupiunt, uel uidentur: inter quos, honores contemnere saeculi pro religione, ignauia putatur.<Pasch. Radbert. Epitaph. Arsen. 2.22>	ADEODATUS. Nouimus haec omnia, quomodo conuersatus sit inter eos: et si honores contemnere criminis est, paupertatem Christi amare, imprudentia iudicatur. Sed quoniam retro quae gesta sunt, quae contigerunt, Paschasii, doluimus, rerum discrimina et uarios euentus defleuimus, tentationes quoque recensuimus, et uaria causarum negotia plangentes enumerauimus; nunc restat ad finem intendere, eiusque obitum, quia praesentes non fuimus; nec ad excubias eius, et circa tumulum lacrymas pro floribus sparsimus; saltem longe post absentes precibus Domino commendemus: nosque quia dies sepulturae eius nesciuimus; uel diem anniuersarium, dum uita nobis manet, commemoremur. Quae profecto dies, futurae quietis est nostra in mente repraesentatio, in qua uiuit qui mortuus putatur; eiusque memoriae commendatio declarat, quod melior est dies mortis, quando perpetuam ingressus est uitam, quam dies natiuitatis eius, quando ut uiuere coepit, mox morti obnoxius fuit.PASCHASIUS. Bene nos hortaris, frater, qui eius obitum sic adoriri iubes et retexere, ut nostrum doceas non lugendum: quoniam sicut per unius peccatum mors in omnes homines pertransiit, ita et per unum resurrectio praestatur, apud quem omnes qui pie moriuntur, beate uiuunt. Et ideo quia auctorem non refugimus generis, auctorem non ualemus effugere mortis: et si eum non effugimus, nec uitare possumus quod commune omnibus est; indecens est ut desperemus de uita, quae in Christo est, quoniam ipse unus auctor uitae et resurrectionis est. Ac per hoc sicut per unum mors, ita credendum uerissime, quod et per unum Iesum Christum uita; et non qualiscunque uita, sed beata et sempiterna uita. Idcirco, dilectissimi, dies obitus Patris nostri potius dies uitae est quam mortis, quando sempiternam hanc per mortem intrauit uitam. Hinc nos magis consolari decet quam plangere, quia mors ista usus omnium est: nec debemus durum putare quidquid uniuersorum est. Unde nec lugenda est, primum quia communis est et cunctis debetur; deinde quia nos ab omnibus saeculi aerumnis absoluit; postremo quia species somni est, dum ab istius mundi laboribus seu curis nos liberat, et quietem post miserias et dolores praesentis uitae praestat. Et ideo nobis annua haec dies iure uigorem tribuit fidei, spem dat perueniendi, et charitatem refundit amoris. Quem enim non soletur resurrectionis gratia? quem non sustollat spes, et non corroboret perueniendi fiducia? quem non accendat charitas, et quem non uiuificet tantus amor interius, qui nonnisi de Spiritu sancto nascitur? Propter quod etsi uarios accidentium casus et miseriarum labores hactenus defleuimus, restat nunc mentem illuc dirigere, diemque illam conspicere, in qua Deus uiuit; intentionem nostram post eum refundere: quia melior est dies illa, quamuis una et singularis, in atriis Domini, super millia; ita ut non totis sensibus defigamur in Patrem, ne obrepat moestitia rursus pro absentia. Sed ne exsules simus tantae pietatis et gratiae ab eo quem diligimus; mente cum eum commorari oportet, ubi tanta praedicantur gaudia, ad quae nimirum inuitatus uenit, et ipse ad ea cum gaudio introiuit.THEOPHRASTUS. Quid igitur est quod inuitatum eum dicis? Nunquid non omnes inuitati sunt, qui regenerationem per fidem susceperunt baptismi? Omnes quidem ad eamdem immortalitatem sunt uocati, et ideo absurdum est hunc quasi mortuum deplorare: quamuis etiam stultum sit id specialius deflere, quod scias omnibus praescriptum esse, quia hoc est animum super conditionem extollere, legem mortis communem non recipere, naturae consortium recusare, mensuram carnis nescire. Si autem iste, ut ais, ad hanc inuitatus uenit, ut uolens eam susciperet, causam exponis iusti debitoris, qui quod debet, sponte occurrit, paratus reddere quod debet.<Pasch. Radbert. Epitaph. Arsen. 2.23>	PASCHASIUS. Nequaquam igitur sine causa inuitatum eum uenisse dixi: quia quodam sancto narrante audiui episcopo, antequam dies obitus eius appropinquasset, non solum semel, uerum et secundo per uisum uocatum fuisse et inuitatum, quasi legationem suam expleturus ante conspectum aeterni Regis, et pro laboribus gratiam accepturus: ita ut Arsenius noster ei diceret, etiam antequam febrem incurreret mortis, quod paulo post hinc iturus per mortem esset. Et, ut ipse praefatus intelligere potuit episcopus, alacrior in spe deinceps uixit, et securior in febre non diu laborauit: qua correptus sollicitior pro Augusto imperatore, apud quem tunc agebat, quam pro se erat: ne forte quod nuper patri promiserat, omitteret occasione accepta: quia ipse febribus uexabatur. In quo patet quia inuictus permansit in fide, et in charitate deuotus, spe consolatus suae uocationis. Quo profecto triplici funiculo religatus ad Christum, securus animam coelo reddidit: cuius corpusculum in basilica qua beatus Columbanus requiescit, ad latus terra suscepit. Nec igitur ab re factum crediderim, ut pariter una domus ambiret, unaque uicinitas sepulturae commendaret, quos una religio tenuit, aequa pene tentatio a suis quasi peregrinos expulit sedibus, et Italiam fugauit. Fuerunt enim reginae non dispari nequitia, quae hoc fecerunt duae, non uno in tempore, sed sub uno impietatis scelere coniunctae et consociatae: quae pro consimili zelo non ferentes sanctos uiros earum consimilem reprehendere nequitiam nefandam satis, neque in aliquo contraire; idcirco coegerunt dolo et fraudibus eos insidiando, ut relictis in quibus praeerant propriis coenobiis, Auxoniam peterent. Qua demum quorum una fuit conuersatio, etsi parum dispar causa; una religio, unaque fuga insidiarum duarum mulierum; una esset quies laboris et sepultura funeris. Ille siquidem ut sanctus confessor Christi uirtutibus approbatus; iste ut eius pedisequus meritis fulciretur, commendaretur praeconiis, et auxiliaretur precibus. Nec igitur absque prouidentia Dei factum credo, qui pro fide, pro zelo Dei, pro religione, pro aequitate iudicii atque intentione uirtutum se discrimini obuios obtulerunt, quod uno in loco finem perceperunt laboris. Et ideo dubitare non licet, quod Pater egregius cum sancto confessore Dei togatus requiescat in aeterna requie, qui pari exemplo exsul pulsus est de coenobio suo, deiectus a patria et ab officio regiminis: ut quorum fuit una tentatio, una eos refoueat consolatio quietis in aeterna pro qualitate meritorum, et exornet alterna proportio iustitiae in coelo. Unde oportet pro tanta spe nos ad inuicem consolari potius, quam dolere: quia moestitiam tanti luctus non solum fiducia beatitudinis eius leniuit; uerum tempus oblitterauit, et ratio deuicit, necnon et prudentia iam olim mitigauit. Etsi planximus iure, dum uarias eius defleuimus impulsiones, et tentationes multiplices dinumerauimus, casus quoque exposuimus; decet nos deinceps iam congratulari illi, et gaudio refoueri pro luctu, laetitia bonae spei recreari pro moerore, et exsultatione intus indui pro tristitia; eo quod pro certo scimus, quia Pater egregius corpori superuiuit. Qui licet absens fuerit a nobis, quando obiit, praesens tamen est: quia in eo qui ubique est, beate uiuit. Nam depositis proprii sensus anima eius repagulis expedita, iam libero cernit obtutu, quae ante sita in corpore uidere non poterat. Si enim dormiendo anima ad altiora se subrigit, uelut sepulta in corpore, et renuntiat nonnunquam corpori rerum absentium uel etiam coelestium uisiones; quanto magis cum absoluta est aerumnis saeculi, et tota uiuit in Domino, qui ubique uiuit, et ubique omnia complet et regit? Non enim alicubi longe peregrinatus est Pater noster, nisi ad eum, cui et in quo uixit, qui ubique in se est, et ubique uiuit. Ad hoc quippe quotidie moriebatur cum Apostolo, ut perfectius uiueret Deo: quia, ut philosophi dicunt, sapientis uiri uita, meditatio mortis est. Meditabatur autem peruenire ad id quod perfectum est, quando reuelata facie, non ex parte, neque in aenigmate uel in umbra, sed in ueritate, prout est, speculanti appareret aeterna uisio manifesta, quod impraesentiarum esse non poterat, quia, iuxta Apostolum, impraesentiarum ex parte scimus, et ex parte prophetamus. Cum autem peruenerit in nobis quod in ea uita perfectum est, euacuabitur quod ex parte; et erit tunc perfectum, quod nunc ex parte est. Nam nemo festinaret ad finem fide confisus in Domino, nisi uitae istius fugeret incommoditates, pro quibus Dauid plangit dicens ad Deum: Ecce dies meos ueteres posuisti coram te, et substantiam meam tanquam nihilum ante te; uerumtamen uniuersa uanitas, omnis homo uiuens. Et ideo iste, fratres, postquam cognouit, postquam didicit, nunquam moratus est fugere uoluntatem suam, neque uoluit in saeculo uane conturbari, neque sperare in incerto diuitiarum: sed sperauit in Deo uiuo, ad quem peruenit; et ideo dum mortem gustauit corporis, uitam inuenit, quia non primam animae incurrit mortem. Triplici namque modo mors dicitur: uno cum morimur peccato et uiuimus Deo; alio cum peccamus ad mortem, de qua dicitur: Anima quae peccauerit, ipsa morietur; tertio est uitae huius excessus, qua mortuus est etiam Christus; et omnis quicunque uitam gustauerit istam, morietur, ne ultra peccare possit. Unde una spiritalis uocatur, altera naturalis, tertia quoque poenalis. Sed quae naturalis iam uocatur, quamuis quibusdam poenalis uideatur, non eam pro poena Dominus dedit, ut ipsi uolunt qui de bono mortis scripserunt libros, sed pro remedio datam dicunt, quoniam Adae aliud praescriptum est ad poenam, et aliud ad remedium. Nam pro poena cum dicitur: Quia audisti uocem uxoris tuae plusquam me, et manducasti de quo praeceperam ne manducares, maledicta terra in opere tuo, seu caetera, donec reuertaris in terram, de qua sumptus es. Ecce poenarum genera, cum maledicitur, et in operibus eius spinae et tribuli germinantur: quae spinae et tribuli uerbum suffocant uitae; curas quoque ac sollicitudines generant, quibus necatur et excluditur cibus qui de coelo uenit: quo uiuit omnis homo, qui Deo uiuit; et includitur mors, qua anima poenaliter uiuat. Unde a pio Domino mors ista pro remedio data est, quasi finis malorum. Hinc quoque Adae non dicitur: Quia audisti uocem uxoris tuae, reuerteris in terram; haec enim si dixisset, esset poenalis sententia, quemadmodum est illa: Maledicta terra in opere tuo, et caetera. Habes igitur mortem animae, peccatum; habes et poenam, quae uera mors iure uocatur; habes et mortem, quae magis poenarum nostrarum finis est et remedium, qua cursus huius uitae ad horam praeciditur. Hinc ergo mors ista, qua mortuus est Abraham, mortuus est et Pater noster, qua morimur omnes, non solum malum non est, uerum etiam bonum est. Et ideo etiam beatus Ambrosius de Bono mortis edidit librum satis pernecessarium. Quapropter si planximus in obitu tanti Patris, uarios rerum moerores et eius labores plurimos, gaudeamus cum eo, quia ei uiuere Christus fuit et mori lucrum. Commoriamur autem cum eo, ut uiuamus in Christo cum eo; discamus quotidianis usibus mori saeculo, ut segregemur a carne, et tanquam in coelo meditatione uiuamus. Suscipiamus interdum imaginem mortis, ne poena nos inuadat mortis: ut per bonum mortis ad uitam possimus pertingere sempiternam, in qua mors iam ultra non erit, neque luctus. Moriamur autem morte iustorum, ut cum illis uiuamus; moriamur et morte tanti Patris, quia ipse, ut credimus, iam beate uiuit, ut cum eo et nos uiuere ualeamus: quod ipse semper orauit, et docuit. Offeramus in nobis uota eiusdem Patris, quia ipse nos Deo uouit et obtulit, ac si hostiam, maxime fratres nostros, oblationem nouam in sacrificium, quos Domino dedicauit. At non solum quos ipse instituit et collegit, sed et eos quicunque futuri sunt ibidem ad eamdem institutionem, quam ipse Domino dedicauit: qui non solum sibi uixit et Deo, uerum omnibus nobis uixit ad exemplum et doctrinam, ut nos doceret uiuere Deo. Et ideo eius uiuere nobis profuit, cui cum Apostolo mori lucrum fuit. Hinc supplices exoremus, ut Christus qui Deo Patri sanctorum offert uota, ipse in nobis pro eius augmento meritorum sua conferat dona, quae largius ad cumulum mercedis eius offerantur Deo Patri pro eo, ut simul nostra atque eius in nobis oblatio per Christum accepta sit in sacrificium sempiternum: quatenus quorum in sacramento sacrae confessionis una fuit professio, una sit et aeternae remunerationis participatio in gaudio.<Pasch. Radbert. Epitaph. Arsen. 2.24>	Quod autem ad aeternae uitae gaudia angelicis sit ipse deportatus manibus, uenerabili referente Ermengardi regina omnino cognouimus. Quae quam saepe piae recordationis affectu aiebat, in exitu tanti uiri, et in hora obitus eius misisse se per diuersa Italiae loca, ut singuli beati uiri animam precibus Domino commendarent. Inter quae, quod miserit etiam ad monasterium suum ualde egregium, quod est infra moenia Brixae ciuitatis Domino dedicatum, distans a Ticino ferme quadraginta millibus, in quo sanctimonialium multitudo Domino famulatur, similiter eis praecipiens obnixius et obsecrans, ut beatam animam uiri Dei Christo Deo precibus commendarent. Ad quod municipium missi cum peruenissent directi, inuenerunt eadem Christi famulas de obitu praefati uiri iam pertractantes, atque horam et tempus exitus eius praescias, loquentes ad inuicem. Tuncque relectis sacris litteris quas regina miserat, inuenerunt omnia de eo, ut illis ab angelis declaratum fuerat. Nam exstiterant inter eas duae sacratissimae uirgines, quae haec omnia illis, ut praedixerant, testabantur, eo quod audissent choros angelicos, in coelum, quasi per eumdem locum, animam beati uiri deferentes. Ad cuius exsequias inter caetera hymnum Te Deum laudamus, te Dominum confitemur, alternis uocibus more ecclesiastico decantabant, et symphonizando beati uiri exsequias pio Domino commendabant. Quas cum duae tantum longe diu laudes intenderent, demum conuocarunt reliquas omnes, ut et ipsae easdem audirent: sed nemini earum admodum concessum est, ni illis duabus solummodo, ut testes existerent ueritatis. Quibus, ut dixi, ita loquentibus, relectis sacris litteris quas praefati detulerant ueredarii, inuenerunt hora et die eadem eum obisse in qua ipsum angeli detulerant cum laudibus. Unde constat uerum esse quod Scriptura testatur: Beatus uir qui suffert tentationem, quoniam cum probatus fuerit, accipiet coronam uitae. Et ut haec ita esse manifesta fierent, uerissimo relatu ab omnibus mandatum est reginae, quod duae tantummodo haec talia et ineffabilia alia audissent. Sed forte ad haec sycophanta quilibet incredulus dicturus est, uirum tantis expositum tentationibus, et iactatum pressuris, talia non promeruisse, praesertim cum ipse iudex Christus, qui exposuit et probauit, probatum autem, ut credimus, remunerauit, sicut promisit in Euangelio dicens: Euge, serue bone et fidelis, quia in pauca fuisti fidelis, supra multa te constituam, intra in gaudium domini tui: fac ergo falsa esse quae dico, cum sint uera . . . . quae de eo retro narrantur. Idcirco propriis iustisque . . . est a Deo, aeternae uitae praemia percepisse . . . pro eo ex Euangelio dicentem: Amice, non facio tibi iniuriam . . . gratis dono. Nonne et tu conuenisti mecum ex denario uitae aeternae? Annon licet mihi facere quod uolo? quoniam non nisi gratis alicui aliquid rependo mercedis, quia ego bonus sum. An oculus tuus nequam est, quod gratis impendo . . . nulli nisi quia . . . ex opere Deo. Unde, quaeso, gratis agamus Deo, fratres, qui huic ista concessit, et nobis se promisit, talia ei praestitisse . . .