<vegg. aen. arg.1> Turnus ut extremo uitam sub Marte profudit
<vegg. aen. arg.2> Subdunt se Rutuli Aeneae, Troiana sequentes
<vegg. aen. arg.3> Agmina; dehinc superis meriti redduntur honores.
<vegg. aen. arg.4> Congaudet nato ac sociis, memor ante malorum
<vegg. aen. arg.5> Actorum pater Aeneas. Turni inde Latinus
<vegg. aen. arg.6> Morte dolet. Patriae miseranda incendia Daunus
<vegg. aen. arg.7> Euersae, et cari deflet pia funera nati.
<vegg. aen. arg.8> Connubium instaurat natae laetosque hymenaeos
<vegg. aen. arg.9> Rex socer Aeneae genero; gens utraque pacto
<vegg. aen. arg.10> Foedere pacis ouat; tum nomine coniugis urbem
<vegg. aen. arg.11> Instruit, et tandem placida sub pace regentem
<vegg. aen. arg.12> Transtulit Aeneam Uenus astra in summa beatum.
<vegg. aen. 13.1> Turnus ut extremo deuictus Marte profudit
<vegg. aen. 13.2> Effugientem animam, medioque sub agmine uictor
<vegg. aen. 13.3> Magnanimus stetit Aeneas, Mauortius heros,
<vegg. aen. 13.4> Obstupuere omnes, gemitumque dedere Latini,
<vegg. aen. 13.5> Et durum ex alto reuomentes corde dolorem,
<vegg. aen. 13.6> Concussis cecidere animis; ceu frondibus ingens
<vegg. aen. 13.7> Silua dolet lapsis boreali impulsa tumultu.
<vegg. aen. 13.8> Tum tela infigunt terrae, et mucronibus haerent:
<vegg. aen. 13.9> Scutaque deponunt humeris, et proelia damnant,
<vegg. aen. 13.10> Insanumque horrent optati Martis amorem:
<vegg. aen. 13.11> Nec frenum, nec colla pati captiua recusant,
<vegg. aen. 13.12> Et ueniam orare et requiem finemque malorum
<vegg. aen. 13.13> Sicut acerba duo quando in certamina tauri
<vegg. aen. 13.14> Concurrunt, largo miscentes sanguine pugnam,
<vegg. aen. 13.15> Cuique suum pecus inclinat: sin cesserit uni
<vegg. aen. 13.16> Palma duci, mox quae uicto pecora ante fauebant
<vegg. aen. 13.17> Nunc sese imperio subdunt uictoris, et ultro
<vegg. aen. 13.18> Quanquam animum dolor altus habet, parere fatentur:
<vegg. aen. 13.19> Non aliter Rutuli, licet ingens maeror adhausit
<vegg. aen. 13.20> Pectora pulsa metu caesi ducis, incluta malunt
<vegg. aen. 13.21> Arma sequi et Phrygium Aenean, foedusque precari
<vegg. aen. 13.22> Pacis, et aeternam rebus belloque quietem.
<vegg. aen. 13.23> Tunc Turnum super adsistens placido ore profatur
<vegg. aen. 13.24> Aeneas "Quae tanta animo dementia creuit,
<vegg. aen. 13.25> Ut Teucros superum monitis, summique tonantis
<vegg. aen. 13.26> Imperio huc uectos, patereris, Daunia proles,
<vegg. aen. 13.27> Italia et pactis nequicquam expellere tectis?
<vegg. aen. 13.28> Disce Iouem reuereri et iussa facessere diuum.
<vegg. aen. 13.29> Magnum etiam capit ira Iouem, memoresque malorum
<vegg. aen. 13.30> Sollicitat uindicta deos; en ultima tanti
<vegg. aen. 13.31> Meta furoris adest, quo contra iura fidemque
<vegg. aen. 13.32> Iliacam rupto turbasti foedere gentem.
<vegg. aen. 13.33> Ecce suprema dies, aliis exempla sub aeuum
<vegg. aen. 13.34> Uenturum missura; Iouem ne temnere frustra
<vegg. aen. 13.35> Fas sit, et indignos bellorum accendere motus.
<vegg. aen. 13.36> Nunc armis laetare tuis, heu, nobile corpus,
<vegg. aen. 13.37> Turne iaces: at non tibi erit Lauinia paruo,
<vegg. aen. 13.38> Nec dextra tamen Aeneae cecidisse pudebit!
<vegg. aen. 13.39> Nunc, Rutuli, hinc auferte ducem uestrum, arma uirumque
<vegg. aen. 13.40> Largior, atque omnem deflendae mortis honorem.
<vegg. aen. 13.41> Sed quae Pallantis fuerant ingentia baltei
<vegg. aen. 13.42> Pondera, transmittam Euandro, ut solacia caeso
<vegg. aen. 13.43> Haud leuia hoste ferat, Turnoque exsultet adempto.
<vegg. aen. 13.44> Uos memores tamen, Ausonii, melioribus uti
<vegg. aen. 13.45> Discite bellorum auspiciis: ego sidera iuro,
<vegg. aen. 13.46> Nunquam acies, nunquam arma libens in proelia moui:
<vegg. aen. 13.47> Sed uestris actus furiis defendere toto
<vegg. aen. 13.48> Optaui et licuit Troianas robore partes."
<vegg. aen. 13.49> Nec fatus plura Aeneas; se laetus ad altos
<vegg. aen. 13.50> Uertebat muros, et Troia tecta petebat.
<vegg. aen. 13.51> Una ipsum Teucrorum omnis conuersa iuuentus
<vegg. aen. 13.52> Exsultans sequitur, uolucresque per arua pedum ui
<vegg. aen. 13.53> Quadrupedes citat, incusans acri ore Latinos,
<vegg. aen. 13.54> Ignauosque uocans: strepit altus plausibus aether.
<vegg. aen. 13.55> Et quamuis inhumata rogis dare corpora surgat
<vegg. aen. 13.56> Ingens cura animo, sociosque imponere flammis,
<vegg. aen. 13.57> Maius opus tamen Aeneas sub pectore uoluens,
<vegg. aen. 13.58> Primum aris meritos superum mandabat honores.
<vegg. aen. 13.59> Tum pingues patrio iugulant ex more iuuencos,
<vegg. aen. 13.60> Immittuntque sues, niueasque in templa bidentes,
<vegg. aen. 13.61> Purpuream effuso pulsantes sanguine terram.
<vegg. aen. 13.62> Uiscera diripiunt, et caesim in frusta trucidant,
<vegg. aen. 13.63> Denudantque gregem, et flammis uerubusque remittunt.
<vegg. aen. 13.64> Tum uina effundunt pateris, et dona Lyaei
<vegg. aen. 13.65> Accumulant; plenis uenerantur lancibus aras;
<vegg. aen. 13.66> Tura ignes adolent; onerata altaria fumant.
<vegg. aen. 13.67> Tum plausus per tecta mouent, magumque tonantem
<vegg. aen. 13.68> Extollunt, Ueneremque, et te, Saturnia Iuno,
<vegg. aen. 13.69> Iam placidam, et meliorem ingenti laude fatentur,
<vegg. aen. 13.70> Mauortemque ipsum: tum cetera turba deorum
<vegg. aen. 13.71> In medium effertur, summis cum uocibus altos
<vegg. aen. 13.72> Perlata ad caelos: ante omnes gratior unus
<vegg. aen. 13.73> Aeneas duplices mittebat ad aethera palmas,
<vegg. aen. 13.74> Et puerum pauca ore dabat complexus Iulum:
<vegg. aen. 13.75> Nate, in quo spes una patris, per tanta laborum
<vegg. aen. 13.76> Quem uariis actus fatis discrimina duxi,
<vegg. aen. 13.77> Ecce inuenta quies; ecce illa extrema malorum,
<vegg. aen. 13.78> Aerumnis factura modum acceptissima semper,
<vegg. aen. 13.79> Atque optata dies, quam dura in bella uocatus,
<vegg. aen. 13.80> Saepe tibi dis auspicibus meminisse futuram
<vegg. aen. 13.81> Iam memini: nunc te, cum primum Aurora rubebit
<vegg. aen. 13.82> Crastina, sublimen Rutulorum ad moenia mittam."
<vegg. aen. 13.83> Dehinc sese ad gentem Iliacam uoluebat, et alto
<vegg. aen. 13.84> Pectore uerba trahens, blando sic ore locutus:
<vegg. aen. 13.85> O socii, per dura ac densa pericula uecti,
<vegg. aen. 13.86> Per tantos bellorum aestus, duplicesque furores
<vegg. aen. 13.87> Armorum, per totque hiemes, per quicquid acerbum
<vegg. aen. 13.88> Horrendum, graue, triste, ingens, per quicquid iniquum
<vegg. aen. 13.89> Infaustum, et crudele foret, conuertite mentem
<vegg. aen. 13.90> In melius: iam finis adest: hic meta malorum
<vegg. aen. 13.91> Stabit, et optatam Latia cum gente quietem
<vegg. aen. 13.92> Iungemus:dabit inde mihi Lauinia coniunx
<vegg. aen. 13.93> Bello acri defensa, Italo cum sanguine mixtam
<vegg. aen. 13.94> Troianam transferre aeterna in saecula gentem.
<vegg. aen. 13.95> Unum oro, socii, Ausonios communiter aequo
<vegg. aen. 13.96> Ferte animo, et uosmet socero obseruate Latino.
<vegg. aen. 13.97> Sceptrum idem sublime geret: sententia mentem
<vegg. aen. 13.98> Haec habet: at bello uos, et praestantibus armis
<vegg. aen. 13.99> Discite me et pietate sequi: quae gloria nobis
<vegg. aen. 13.100> Cesserit, in promptu est; sed caelum, et sidera testor,
<vegg. aen. 13.101> Qui uos tantorum eripui de clade malorum,
<vegg. aen. 13.102> Idem ego sub maiora potens uos praemia ducam."
<vegg. aen. 13.103> Talibus orabat, uariosque in pectore casus
<vegg. aen. 13.104> Praeteritos uoluens, partamque labore quietem
<vegg. aen. 13.105> Haud paruo: nimium ardenti exundabat amore
<vegg. aen. 13.106> In Teucros, grauibus tandem euasisse periclis
<vegg. aen. 13.107> Exsultans: uelut exiguis cum ex aethere gyrans
<vegg. aen. 13.108> Incubuit pullis, et magno turbine miluus
<vegg. aen. 13.109> Insiliens auido ore furit, stragemque minatur;
<vegg. aen. 13.110> Tum cristata ales perculso pectore mater
<vegg. aen. 13.111> Consurgit, misero natorum exterrita casu,
<vegg. aen. 13.112> Rostrum acuit, totisque petit conatibus hostem,
<vegg. aen. 13.113> Et multa expulsum ui tandem cedere cogit;
<vegg. aen. 13.114> Dehinc perturbatos crocitans exquirit, et omnes
<vegg. aen. 13.115> Attonitos cogit, pro caris anxia natis,
<vegg. aen. 13.116> Et tanto ereptos gaudet superesse periclo.
<vegg. aen. 13.117> Non secus Anchisa genitus mulcebat amicis
<vegg. aen. 13.118> Troianos dictis, antiquum corde timorem
<vegg. aen. 13.119> Flagrantesque agitans curas, et gaudia longis
<vegg. aen. 13.120> Tandem parta malis, et quae perferre molestum
<vegg. aen. 13.121> Ante fuit, meminisse iuuat: uerum altior idem
<vegg. aen. 13.122> Ingenti et clara Aeneas supereminet omnes
<vegg. aen. 13.123> Uirtute excellens, et pro tot numina donis
<vegg. aen. 13.124> Exorat, summisque Iouemcum laudibus effert.
<vegg. aen. 13.125> Interea Rutuli magnum et miserabile funus,
<vegg. aen. 13.126> Exanimumque ducem tulerant sub tecta frequentes,
<vegg. aen. 13.127> Correpti maerore animos, largumque pluentes
<vegg. aen. 13.128> Imbrem oculis, et iam lato clamore Latinum
<vegg. aen. 13.129> Defessum, et uarios agitantem pectore casus
<vegg. aen. 13.130> Complerant; qui postquam altos crebrescere questus,
<vegg. aen. 13.131> Et Turnum ingenti confossum uulnere uidit,
<vegg. aen. 13.132> Haud tenuit lacrimas; dehinc maestum leniter agmen
<vegg. aen. 13.133> Corripuit, manibus uerbisque silentia ponens.
<vegg. aen. 13.134> Ceu spumantis apri quando per uiscera dentes
<vegg. aen. 13.135> Fulmineos canis excepit praestantior omni
<vegg. aen. 13.136> Ex numero, tunc infausto perterrita casu
<vegg. aen. 13.137> Cetera turba fugit latrantum, atque ore magistrum
<vegg. aen. 13.138> Circumstans querulo pauitat, magnoque ululatu
<vegg. aen. 13.139> Infremit; at commota manu, dominique iubentis
<vegg. aen. 13.140> Ore silet, gemitumque premit, seseque coercet.
<vegg. aen. 13.141> Haud aliter Rutuli suppressa uoce quierunt.
<vegg. aen. 13.142> Tunc sic illacrimans rex alto corde Latinus
<vegg. aen. 13.143> Uerba dabat: "Quantos humana negotia motus,
<vegg. aen. 13.144> Alternasque uices miscent! Quo turbine fertur
<vegg. aen. 13.145> Uita hominum! O fragilis damnosa superbia sceptri!
<vegg. aen. 13.146> O furor, O nimium dominandi innata cupido,
<vegg. aen. 13.147> Mortales quo caeca uehis? Quo gloria tantis
<vegg. aen. 13.148> Inflatos transfers animos quaesita periclis?
<vegg. aen. 13.149> Quot tecum insidias, quot mortes, quanta malorum
<vegg. aen. 13.150> Magnorum tormenta geris, quot tela, quot enses
<vegg. aen. 13.151> Ante oculos, si cernis, habes! Heu dulce uenenum,
<vegg. aen. 13.152> Et mundi letalis honos! Heu tristia regni
<vegg. aen. 13.153> Munera, quae haud paruo constent, et grandia rerum
<vegg. aen. 13.154> Pondera, quae nunquam placidam permittere pacem,
<vegg. aen. 13.155> Nec requiem conferre queant! Heu sortis acerbae
<vegg. aen. 13.156> Et miserae regale decus, magnoque timori
<vegg. aen. 13.157> Suppositos regum casus, pacisque negatos!
<vegg. aen. 13.158> Quid, Turne, ingenti Ausoniam mouisse tumultu,
<vegg. aen. 13.159> Et dura Aeneadas turbasse in bella coactos,
<vegg. aen. 13.160> Quid iuuat, et uiolasse sacrae promissa quietis
<vegg. aen. 13.161> Pignora, quae tibi tanta animo impatientia uenit?
<vegg. aen. 13.162> Ut Martem cum gente deum iussuque tonantis
<vegg. aen. 13.163> Huc uecta gereres, et nostris pellere tectis
<vegg. aen. 13.164> Ultro instans uelles, nataeque abrumpere foedus
<vegg. aen. 13.165> Pollicitae genero Aeneae, et me bella negante
<vegg. aen. 13.166> Dura mouere manu? Quae tanta insania mentem
<vegg. aen. 13.167> Implicuit? Quoties te in saeui Martis euntem
<vegg. aen. 13.168> Agmina, sublimemque in equo et radiantibus armis
<vegg. aen. 13.169> Tentaui reuocare, et iter suspendere coeptum?
<vegg. aen. 13.170> Corripui et pauitans cedentem in limine frustra?
<vegg. aen. 13.171> Inde ego quanta tuli, testantur moenia tectis
<vegg. aen. 13.172> Semirutis, magnique albentes ossibus agri,
<vegg. aen. 13.173> Et Latium toto uacuatum robore, et ingens
<vegg. aen. 13.174> Exitium, fluuiique humana caede rubentes,
<vegg. aen. 13.175> Et longi, trepidique metus, durique labores,
<vegg. aen. 13.176> Quos toties senior per tanta pericula cepi.
<vegg. aen. 13.177> At nunc, Turne, iaces: ubinam generosa iuuentae
<vegg. aen. 13.178> Gloria, et excellens animus, quo splendidus altae
<vegg. aen. 13.179> Frontis honos, quonam illa decens it frontis imago?
<vegg. aen. 13.180> Ah! quantas Dauno lacrimas, acresque dolores,
<vegg. aen. 13.181> Turne, dabis, quanto circumfluet Ardea fletu!
<vegg. aen. 13.182> Sed non degeneri et pudibundo uulnere fossum
<vegg. aen. 13.183> Aspiciet: saltem hoc miserae solamen habebit
<vegg. aen. 13.184> Mortis, ut Aeneae Troiani exceperis ensem."
<vegg. aen. 13.185> Haec fatus, lacrimisque genas impleuit obortis.
<vegg. aen. 13.186> Tum sese ad turbam uoluens, miserabile corpus
<vegg. aen. 13.187> Attolli, et caram maesti genitoris ad urbem
<vegg. aen. 13.188> Deferri, atque pios fieri mandabat honores.
<vegg. aen. 13.189> Mox circumfusi Rutuli toto agmine caesum
<vegg. aen. 13.190> Sublimen ingenti iuuenem posuere feretro,
<vegg. aen. 13.191> Multa super Teucrum raptorum insignia secum,
<vegg. aen. 13.192> Et galeas, et equos, ensesque et tela ferentes.
<vegg. aen. 13.193> Post currus Phrygia sudantes caede sequuntur.
<vegg. aen. 13.194> It lacrimans, et ducit equum docta arte Metiscus
<vegg. aen. 13.195> Rorantem et fletu madidum, qui uexerat ante
<vegg. aen. 13.196> Uictorem Turnum, atque hostili strage furentem.
<vegg. aen. 13.197> Hinc alii uersa arma gerunt; tum extera pubes
<vegg. aen. 13.198> Flens sequitur, largisque humectat pectora guttis.
<vegg. aen. 13.199> Et iam fessi ibant per muta silentia noctis
<vegg. aen. 13.200> Caedentes sese; gressumque in tecta Latinus
<vegg. aen. 13.201> Flexerat, ingenti turbatus funere mentem.
<vegg. aen. 13.202> Una omnes lacrimas matres, puerique senesque
<vegg. aen. 13.203> Fundebant, maestam implentes mugitibus urbem,
<vegg. aen. 13.204> Inscius at tantos Daunus superesse dolores,
<vegg. aen. 13.205> Et natum extremo consumptum Marte superbam
<vegg. aen. 13.206> Effundisse animam, largisque ad moenia duci
<vegg. aen. 13.207> Cum lacrimis, alios gemitus curasque fouebat.
<vegg. aen. 13.208> Namque ex diuersa caderent dum parte Latini,
<vegg. aen. 13.209> Et calido Turnus foedaret sanguine terram,
<vegg. aen. 13.210> Urbem ingens flamma, et muros inuaserat altos;
<vegg. aen. 13.211> Fumabatque rutis miseri patris Ardea tectis
<vegg. aen. 13.212> Et tota in cinerem uergebat, et astra fauillae
<vegg. aen. 13.213> Altiuolae implebant, nec spes plus ulla salutis.
<vegg. aen. 13.214> Siue quidem sic dis placitum est, seu praescia Turni
<vegg. aen. 13.215> Signum ut fata darent horrendo Marte perempti.
<vegg. aen. 13.216> Extemplo concussi animos, turbataque ciues
<vegg. aen. 13.217> Pectora caedentes, miserandae sortis iniquum
<vegg. aen. 13.218> Deflebant casum, longoque ex ordine matres
<vegg. aen. 13.219> Atque auidos totis fugiebant uiribus ignes.
<vegg. aen. 13.220> Ac ueluti cum nigra cohors posuere sub alta
<vegg. aen. 13.221> Arbore, et infixa radice cubilia longo
<vegg. aen. 13.222> Formicae instantes operi, sidura securis
<vegg. aen. 13.223> Incumbat, uersoque infringat culmine paruas
<vegg. aen. 13.224> Saeua casas, mox certatim sese agmine sparso
<vegg. aen. 13.225> Corripiunt, maestaeque fuga trepidaeque feruntur:
<vegg. aen. 13.226> Et uelut ignitum testudo euersa calorem
<vegg. aen. 13.227> Cum sensit, luctata diu, pedibusque renitens,
<vegg. aen. 13.228> Caudam agitansque caput, magna ui cedere tentat,
<vegg. aen. 13.229> Aestuat, et multo insudans conamina miscet:
<vegg. aen. 13.230> Haud aliter miseri per tanta pericula ciues
<vegg. aen. 13.231> Iactabant sese, et turbata mente ferebant.
<vegg. aen. 13.232> Ante omnes senio confectus ad aethera uoces
<vegg. aen. 13.233> Fundebat querulas Daunus, superosque uocabat.
<vegg. aen. 13.234> Tum uero e mediis uisa est consurgere flammis,
<vegg. aen. 13.235> Percussisque ales uolitare per aera pennis,
<vegg. aen. 13.236> Indicium nomenque urbis uersae Ardea seruans;
<vegg. aen. 13.237> Et cui sublimes stabant in moenibus arces,
<vegg. aen. 13.238> Mutata effusis nunc circumlabitur alis.
<vegg. aen. 13.239> Attoniti nouitate omnes, monitisque deorum
<vegg. aen. 13.240> Haud paruis confusi, humeros atque ora tenebant.
<vegg. aen. 13.241> At Daunus, patriae ardenti concussus amore
<vegg. aen. 13.242> Euersae, duros gemitus sub corde premebat.
<vegg. aen. 13.243> Haec inter magno uolitans praenuntia motu
<vegg. aen. 13.244> Fama ruit, latisque animos clamoribus implet,
<vegg. aen. 13.245> Aduentare nouum multo cum milite funus,
<vegg. aen. 13.246> Et Turnum exanimem, et letali uulnere uictum.
<vegg. aen. 13.247> Mox turbati omnes nigras duxere frequentes
<vegg. aen. 13.248> Incensas ex more faces: ardentibus agri
<vegg. aen. 13.249> Collucent flammis: dehinc se uenientibus addunt.
<vegg. aen. 13.250> Quos postquam toto uidere ex agmine matres,
<vegg. aen. 13.251> Percussis uocem palmis ad sidera tollunt.
<vegg. aen. 13.252> At Daunus, cari ut patuerunt funera nati,
<vegg. aen. 13.253> Substitit, et demum ingenti correpta dolore
<vegg. aen. 13.254> Ora mouens, medium sese furibundus in agmen
<vegg. aen. 13.255> Proripuit, Turnumque super prostratus et haerens,
<vegg. aen. 13.256> Cum primum fari potuit, sic edidit ore:
<vegg. aen. 13.257> Nate, patris dolor, et fessae miseranda senectae
<vegg. aen. 13.258> Rupta quies, quo me tantis iactate periclis
<vegg. aen. 13.259> Duxisti, et saeuis tandem deuicte sub armis?
<vegg. aen. 13.260> Quo tua me praestans animi constantia uexit?
<vegg. aen. 13.261> Hic clarae uirtutis honos, et gloria sceptri?
<vegg. aen. 13.262> Hoc magni decus imperii, talesne triumphos,
<vegg. aen. 13.263> Nate, refers? Haec illa quies promissa parenti
<vegg. aen. 13.264> Afflicto toties, haec meta optata laborum?
<vegg. aen. 13.265> Heu miserum! quam praecipites labentia casus
<vegg. aen. 13.266> Saecla agitant, quanto uoluuntur fata tumultu!
<vegg. aen. 13.267> Qui iam sublimes referebas clarus honores,
<vegg. aen. 13.268> Et magnus toto in Latio, quem Troes in armis
<vegg. aen. 13.269> Horrendum, et trepidi toties sensere furentem,
<vegg. aen. 13.270> Nunc, mi Turne, iaces, miserandum et flebile corpus;
<vegg. aen. 13.271> Iam mutum et sine uoce caput: quo pulchrior alter
<vegg. aen. 13.272> Non fuit in tota Ausonia, nec gratior ullus
<vegg. aen. 13.273> Eloquio, nec quis positis ingentior armis.
<vegg. aen. 13.274> Nate, ubi forma nitens, niueaque in fronte serenus
<vegg. aen. 13.275> Ille decor, dulcisque oculorum aspectus, et altae
<vegg. aen. 13.276> Sidereus ceruicis honos? His gloria Martis
<vegg. aen. 13.277> Contigit auspiciis: tali rediture paratu
<vegg. aen. 13.278> Discedens uoluisti auidis te credere bellis?
<vegg. aen. 13.279> Heu mortem inuisam, quae sola ultricibus armis
<vegg. aen. 13.280> Elatos frenas animos, communia toti
<vegg. aen. 13.281> Genti sceptra tenens, aeternaque foedera seruans;
<vegg. aen. 13.282> Quae magnos, paruosque teris, quae fortibus aequas
<vegg. aen. 13.283> Imbelles, populisque duces, seniumque iuuentae.
<vegg. aen. 13.284> Heu mortem obscuram, quae causa indignacoegit
<vegg. aen. 13.285> Eripere, atque meum crudeli uulnere natum
<vegg. aen. 13.286> Aflicere? O felix tam grato caedis Amata
<vegg. aen. 13.287> Successu laetare tuae: quae tanta dolorum
<vegg. aen. 13.288> Fugisti monumenta, grauisque immania casus
<vegg. aen. 13.289> Pondera! Quid misero genitori plura paratis,
<vegg. aen. 13.290> O superi? Natum rapuistis, et Ardea flammis
<vegg. aen. 13.291> Consumpta in cinerem uersa est: nunc aethera pennis
<vegg. aen. 13.292> Uerberat: ah me, Turne, tua plus caede cruenta.
<vegg. aen. 13.293> Deerat adhuc sors ista patris suprema senectae.
<vegg. aen. 13.294> At uero tali se res cum foedere uersant
<vegg. aen. 13.295> Ut quem infesta furens miserum fortuna moratur,
<vegg. aen. 13.296> Ilium omni petat infrendens, et turbine cogat."
<vegg. aen. 13.297> Dixerat: et multa illacrimans largo ora rigabat
<vegg. aen. 13.298> Imbre, trah ens duros gemitus, rapidosque dolores:
<vegg. aen. 13.299> Qualis ubi incubuit ualidis Iouis unguibus ales,
<vegg. aen. 13.300> Et paruum effuso diuulsit sanguine foetum,
<vegg. aen. 13.301> Cerua uidens miseri turbatur funere nati.
<vegg. aen. 13.302> Postera lux latum splendore impleuerat orbem:
<vegg. aen. 13.303> Tunc pater infractos fatali Marte Latinus
<vegg. aen. 13.304> Defecisse uidens Italos, totamque potenti
<vegg. aen. 13.305> Cedere fortunam Aeneae, bellique tumultum,
<vegg. aen. 13.306> Ingentesque animo curas, et foedera uoluens
<vegg. aen. 13.307> Connubii promissa, suae nataeque hymenaeos,
<vegg. aen. 13.308> Praestantes uocat electos ex agmine toto
<vegg. aen. 13.309> Mille uiros, qui Dardanium comitentur ad urbem
<vegg. aen. 13.310> Spectatum uirtute ducem; iungitque togatos
<vegg. aen. 13.311> Multa oratores memorans: et euntibus ultro
<vegg. aen. 13.312> Imperat, ut quando auspiciis, monitisque deorum
<vegg. aen. 13.313> Troianam miscere Italo cum sanguine gentem
<vegg. aen. 13.314> Expediat, placido intersint animoque reuisant,
<vegg. aen. 13.315> Aeneadasque uehant alta intra moenia laeti.
<vegg. aen. 13.316> Interea ipse urbem labefactam, et uulgus inerme
<vegg. aen. 13.317> Componit, solidatque animos, requiemque futuram
<vegg. aen. 13.318> Spondet, et aeternam uentura in saecula pacem.
<vegg. aen. 13.319> Inde iubet meritos turba plaudente triumphos,
<vegg. aen. 13.320> Sublimesque domus fieri regalis honores;
<vegg. aen. 13.321> Atque alacris monet, unanimes ut fronte serena
<vegg. aen. 13.322> Occurrant genero uenienti, et pectore toto
<vegg. aen. 13.323> Excipiant gentem Iliacam, magnisque receptent
<vegg. aen. 13.324> Plausibus, optataeque effundant pacis amores.
<vegg. aen. 13.325> Iamque instructa cohors. Teucrorum castra subibat,
<vegg. aen. 13.326> Cincta comas ramis oleae, pacemque rogabat:
<vegg. aen. 13.327> Quam bonus Aeneas ad se intra regia duci
<vegg. aen. 13.328> Tecta iubet, causamque uiae placido ore requirit.
<vegg. aen. 13.329> Tunc senior sic incipiens ardentia Drances
<vegg. aen. 13.330> Uerba mouet, nimium erepti pro funere Turni
<vegg. aen. 13.331> Exsultans: "O Troianae dux inclute gentis,
<vegg. aen. 13.332> Gloria spesque Phrygum, quo nec pietate nec armis
<vegg. aen. 13.333> Maior in orbe fuit: uicti obtestamur, et omnes
<vegg. aen. 13.334> Iuramus deosque deasque, inuitus in unum
<vegg. aen. 13.335> Conflatum uidit Latium, et temerata Latinus
<vegg. aen. 13.336> Foedera: nec Phrygios umquam turbauit honores.
<vegg. aen. 13.337> Quin natae, quando superum sic uota ferebant,
<vegg. aen. 13.338> Connubia, et generum magno te optabat amore.
<vegg. aen. 13.339> Sed quicquid tanto armorum flagrante tumultu,
<vegg. aen. 13.340> Tantorum furiisque operum, atque laboribus actum est;
<vegg. aen. 13.341> Id rabidus Turni, et stimulis incensus iniquis,
<vegg. aen. 13.342> Confectusque odiis furor attulit; ille, negantes
<vegg. aen. 13.343> Inuitasque, dedit Latias in proelia gentes.
<vegg. aen. 13.344> Illum omnis conuersa cohors poscebat, ut armis
<vegg. aen. 13.345> Cederet, et magnum sineret succedere pactis
<vegg. aen. 13.346> Connubiis Anchisiaden: inde optimus ambas
<vegg. aen. 13.347> Iungebat palmas defessa aetate Latinus
<vegg. aen. 13.348> Infractus, nimioque ardentem Marte rogabat.
<vegg. aen. 13.349> Nec nostrae potuere preces inflectere durum,
<vegg. aen. 13.350> Nec diuum portenta animum; quin acrius ignem
<vegg. aen. 13.351> Spumabat ferus ore uomens, bellumque ciebat.
<vegg. aen. 13.352> At uero dignum inuenit pro talibus ausis
<vegg. aen. 13.353> Exitium; qui te tandem uictore momordit
<vegg. aen. 13.354> Nigrantem prostratus humum: nunc improbus aedes
<vegg. aen. 13.355> Tartareas uisurus eat, quaeratque sub imo
<vegg. aen. 13.356> Nunc alias Acheronte acies, aliosque hymenaeos.
<vegg. aen. 13.357> Tu melior succede bonis Laurentibus haeres.
<vegg. aen. 13.358> In te omnis domus, et fessi inclinata Latini
<vegg. aen. 13.359> Spes iacet: unum omnes Itali super aurea mittunt
<vegg. aen. 13.360> Sidera, et ingentem bello, et caelestibus armis
<vegg. aen. 13.361> Extollunt, et uera canunt praeconia uoces.
<vegg. aen. 13.362> Te grauium ueneranda patrum, consultaque turba,
<vegg. aen. 13.363> Inualidique aetate senes; te laeta iuuentus,
<vegg. aen. 13.364> Et cupidae matres, pueri, innuptaeque puellae,
<vegg. aen. 13.365> Unanimes aequo ore uolunt; Turnumque sub armis
<vegg. aen. 13.366> Exsultant cecidisse tuis: te tota precatur
<vegg. aen. 13.367> Ausonia, et claris praestantem laudibus effert:
<vegg. aen. 13.368> In te unum conuersi oculi: pater ipse Latinus
<vegg. aen. 13.369> lam senior sola haec longaeuae munera uitae,
<vegg. aen. 13.370> Qui natam tibi iungat, habet: generique nepotes
<vegg. aen. 13.371> Troianos Italo admixtos in saecula mittat.
<vegg. aen. 13.372> Ergo age, magne ueni Teucrorum ductor, et altos
<vegg. aen. 13.373> Ingredere et celebres cape quos spondemus honores."
<vegg. aen. 13.374> Finierat: cunctique eadem simul ore fremebant.
<vegg. aen. 13.375> Quos pius Aeneas hilari cum fronte receptos
<vegg. aen. 13.376> Prosequitur paucis, et amico pectore fatur:
<vegg. aen. 13.377> Nec uos, nec placida solitum sub pace Latinum
<vegg. aen. 13.378> Arguerim: uerum infesti uiolentia Turni
<vegg. aen. 13.379> Tantum opus, haud dubito, et tanti discrimina Martis
<vegg. aen. 13.380> Conciuit, iuuenilis enim plus laudis amore:
<vegg. aen. 13.381> Quicquid id est tamen, Ausonii, nil pacta recuso
<vegg. aen. 13.382> Connubia, et sanctam aeterno cum foedere pacem
<vegg. aen. 13.383> Iungere: rex idem imperium, et ueneranda tenebit
<vegg. aen. 13.384> Sceptra socer, statuentque mei mihi moenia Teucri,
<vegg. aen. 13.385> Et nomen natae urbis erit, sociosque penates
<vegg. aen. 13.386> Adiciam: uos communes in saecula leges,
<vegg. aen. 13.387> Concordesque ingenti animo mittetis amores.
<vegg. aen. 13.388> Interea, quod restat adhuc, imponite flammis
<vegg. aen. 13.389> Corpora, quae duri miserandi insania belli
<vegg. aen. 13.390> Arripuit: dehinc nos cum primum crastina surget
<vegg. aen. 13.391> Clara dies, laeti Laurentia tecta petamus."
<vegg. aen. 13.392> Dixerat: et tanto affatu conuersa tenebat
<vegg. aen. 13.393> Ora simul, stupefacti omnes, et apertius ingens
<vegg. aen. 13.394> Mirantes pietatis opus; mox robore toto
<vegg. aen. 13.395> Congestas statuere pyras, ignemque repostis
<vegg. aen. 13.396> Ciuibus immisere: altumque sub aethera fumus
<vegg. aen. 13.397> Euolat, atque atris caelum sublime tenebris
<vegg. aen. 13.398> Conditur, innumeras ex omni rure bidentes,
<vegg. aen. 13.399> Glandilegosque sues iugulant, pinguesque iuuencos,
<vegg. aen. 13.400> Immittuntque rogis: latos incendia campos
<vegg. aen. 13.401> Enudant; fremit impulsus clamoribus aer.
<vegg. aen. 13.402> Iamque sequens clarum extulerat lux aurea Phoebum
<vegg. aen. 13.403> Tunc Teucri Ausonuque omnes, mixto agmine, laeti
<vegg. aen. 13.404> Consedere in equis, et gressum ad tecta mouebant
<vegg. aen. 13.405> Laurenti, atque altis erectam moenibus urbem:
<vegg. aen. 13.406> Ante omnes pius Aeneas, post ordine Drances
<vegg. aen. 13.407> Multa duci senior memorans; dehinc unica proles
<vegg. aen. 13.408> Ascanius, multumque animi maturus Aletes,
<vegg. aen. 13.409> Et grauis Ilioneus, Mnestheusque, acerque Serestus
<vegg. aen. 13.410> Sergestus, fortisque Gyas, fortisque Cloanthus:
<vegg. aen. 13.411> Post alii mixtimque Itali Teucrique sequuntur.
<vegg. aen. 13.412> Interea effusi stabant per moenia ciues;
<vegg. aen. 13.413> Sublimesque alta statuebant laude triumphos,
<vegg. aen. 13.414> Troianam cupido expectantes pectore turbam.
<vegg. aen. 13.415> Et iam aduentabant: quos laeta fronte Latinus
<vegg. aen. 13.416> Occurrens magna excepit comitante caterua.
<vegg. aen. 13.417> At postquam medio uenientem ex agmine uidit
<vegg. aen. 13.418> Dardanium Aeneam, haud uera illusit imago:
<vegg. aen. 13.419> Namque omnes super excellens, atque altior ibat,
<vegg. aen. 13.420> Et late regalem oculis spargebat honorem
<vegg. aen. 13.421> Sidereis. Tunc cum primum data copia fandi est
<vegg. aen. 13.422> Et uoces capere, atque optatas iungere dextras,
<vegg. aen. 13.423> Incipit, et prior affatur placido ore Latinus:
<vegg. aen. 13.424> Uenisti tandem, cupidum nec fixa fefellit
<vegg. aen. 13.425> Spes animum, lux Troianae clarissima gentis,
<vegg. aen. 13.426> Magnorum quem iussa deum tot casibus actum
<vegg. aen. 13.427> Italia, et nostris uoluerunt sistere tectis:
<vegg. aen. 13.428> Quamquam humana furens nimis ausa licentia sanctas
<vegg. aen. 13.429> Turbarit leges, et diuum exciuerit iras;
<vegg. aen. 13.430> Quin etiam inuitum totiens, meque arma negantem
<vegg. aen. 13.431> Tradiderit duri perferre pericula Martis.
<vegg. aen. 13.432> Factum etenim, sed nec paruo stat; numina iustas
<vegg. aen. 13.433> Indignata animis misere ultricia poenas.
<vegg. aen. 13.434> Nunc age, magne Phrygum ductor, quando omnis origo
<vegg. aen. 13.435> Seditionis abest, et tanti criminis auctor,
<vegg. aen. 13.436> Connubus succede, et promissis hymenaeis.
<vegg. aen. 13.437> Sunt mihi regna, iacent ereptis oppida muris:
<vegg. aen. 13.438> Sola autem fessae spes unica nata senectae:
<vegg. aen. 13.439> Te generum et natum tempus complector in omne."
<vegg. aen. 13.440> Quem contra bonus Aeneas: "Rex maxime, nullam
<vegg. aen. 13.441> Inte horum causam armorum, tantique tumultus
<vegg. aen. 13.442> Crediderim, placidae assueto sub tempore pacis;
<vegg. aen. 13.443> Et si qua est, pone hanc curam, pater optime, quaeso.
<vegg. aen. 13.444> Nunc adsum, et patrem, et socerum te laetus in omnes
<vegg. aen. 13.445> Accipio casus; magni mihi surgit imago
<vegg. aen. 13.446> Anchisae et rursum ardebo genitoris amore."
<vegg. aen. 13.447> Talibus orabant inter se, et tecta subibant
<vegg. aen. 13.448> Regia, cum studio effusae matresque nurusque,
<vegg. aen. 13.449> Longaeuique patres stabant, iuuenumque cohortes,
<vegg. aen. 13.450> Pulchra reuisentes Troianae corpora gentis.
<vegg. aen. 13.451> Ante omnes magnum Aenean, cupidoque notabant
<vegg. aen. 13.452> Altum animo genus, et praestantem frontis honorem,
<vegg. aen. 13.453> Quaesitamque alacres pacemque optata quietis
<vegg. aen. 13.454> Munera laudabant; ceu quando longus et ingens
<vegg. aen. 13.455> Agricolas tenuit resolutis nubibus imber
<vegg. aen. 13.456> Suspensos, curuumque diu requieuit aratrum:
<vegg. aen. 13.457> Tunc si clarus equos spatioso limine Titan
<vegg. aen. 13.458> Laxet, et aurato caelum splendore serenet,
<vegg. aen. 13.459> Laetitia exundant et sese hortantur agrestes,
<vegg. aen. 13.460> Non secus Ausonii tam laeto in tempore rerum
<vegg. aen. 13.461> Composuere animos; et iam rex alta Latinus
<vegg. aen. 13.462> Atria, regalesque aditus intrarat, et una
<vegg. aen. 13.463> Optimus Aeneas, sequitur quem pulcher Iulus;
<vegg. aen. 13.464> Dehine Itali, mixtique Phryges, tum splendida lato
<vegg. aen. 13.465> Applausu, et magno completur regia coetu.
<vegg. aen. 13.466> Haec inter, matrum innumera nuruumque caterua
<vegg. aen. 13.467> In medium comitata uenit Lauinia uirgo
<vegg. aen. 13.468> Sidereos deiecta oculos; quam Troius heros
<vegg. aen. 13.469> Uirtute et forma ingentem, mirabile dictu
<vegg. aen. 13.470> Ut uidit, primo aspectu stupefactus inhaesit;
<vegg. aen. 13.471> Et secum Turni casus miseratus acerbos
<vegg. aen. 13.472> Qui haud parua spe ductus ouans in proelia tantos
<vegg. aen. 13.473> Ciuisset motus, durisque arsisset in armis.
<vegg. aen. 13.474> Tum uero aeterno iunguntur foedera nexu
<vegg. aen. 13.475> Connubii, multaque canunt cum laude hymenaeum:
<vegg. aen. 13.476> Dehinc plausus fremitusque altum super aera mittunt,
<vegg. aen. 13.477> Et laetam uocem per regia tecta uolutant.
<vegg. aen. 13.478> At fidum interea Aeneas affatur Achaten,
<vegg. aen. 13.479> Uadat et Andromachae quondam data munera, uestes
<vegg. aen. 13.480> Intextas auro ferat, et, quod saepe solebat
<vegg. aen. 13.481> Dum res Troianae stabant, circumdare collo
<vegg. aen. 13.482> Auratum, gemmis circumseptumque monile:
<vegg. aen. 13.483> Praeterea magnum cratera in pignus amoris
<vegg. aen. 13.484> Quem Priamus patri Anchisae donauerat olim.
<vegg. aen. 13.485> Nec mora, iussa sequens pulcherrima portat Achates
<vegg. aen. 13.486> Munera: tunc socer ingentem cratera Latinus
<vegg. aen. 13.487> Donatum capit; ac coniunx Lauinia uestes
<vegg. aen. 13.488> Atque monile decens: placido dehinc pectore sese
<vegg. aen. 13.489> Demulcent, uariisque trahunt sermonibus horas.
<vegg. aen. 13.490> Et iam tarda epulas fugientis tempora lucis
<vegg. aen. 13.491> Poscebant; mox regali conuiuia luxu
<vegg. aen. 13.492> Effundunt, latosque alta intra tecta paratus.
<vegg. aen. 13.493> Conuenere omnes, strato discumbere in ostro
<vegg. aen. 13.494> Deliciis iussi, et dapibus se inferre futuris.
<vegg. aen. 13.495> Dat manibus crystallus aquas, mensisque reponunt
<vegg. aen. 13.496> Flauentem Cererem: tum laeta fronte ministri
<vegg. aen. 13.497> Innumeri magno distinguunt ordine curas.
<vegg. aen. 13.498> Pars dapibus reficit mensas, pars pocula miscet,
<vegg. aen. 13.499> Craterasque replet: nunc hac, nunc uoluitur illac
<vegg. aen. 13.500> Turba frequens; uarios miscentque per atria motus.
<vegg. aen. 13.501> At puerum pater immotis spectabat Iulum
<vegg. aen. 13.502> Luminibus, uultum admirans, moresque Latinus,
<vegg. aen. 13.503> Et grauiter puerili ex ore cadentia uerba
<vegg. aen. 13.504> Maturumque animum ante annos; et multa rogabat
<vegg. aen. 13.505> Permixtas referens uoces: dehinc oscula figens
<vegg. aen. 13.506> Dulcia, complexum manibus iunctumque fouebat;
<vegg. aen. 13.507> Et nimium exsultans felicem, et munere diuum
<vegg. aen. 13.508> Donatum Aenean pro tali prole ferebat.
<vegg. aen. 13.509> Postquam epulis compressa fames, traducere longam
<vegg. aen. 13.510> Incipiunt fando, et labentem fallere noctem:
<vegg. aen. 13.511> Nunc duros Troiae casus, gentesque Pelasgas;
<vegg. aen. 13.512> Nunc fera Laurentis memorantes proelia pugnae;
<vegg. aen. 13.513> Quo primum diffusae acies; quo tela uicissim
<vegg. aen. 13.514> Pulsa loco; qui primus ouans inuaserit agmen
<vegg. aen. 13.515> Fulmineumque ardens in equo madefecerit ensem.
<vegg. aen. 13.516> Praecipue Tros Aeneas, seniorque Latinus,
<vegg. aen. 13.517> Magnorum heroum Latiique antiqua potentis
<vegg. aen. 13.518> Gesta recensebant, fugientemque horrida nati
<vegg. aen. 13.519> Arma sui Saturnum Italis latuisse sub oris:
<vegg. aen. 13.520> Hinc Latium dixisse, genusque in montibus altis
<vegg. aen. 13.521> Composuisse uagum, legesque et iura dedisse
<vegg. aen. 13.522> Et Bacchi, et frugum cultus; dehinc tecta secutum
<vegg. aen. 13.523> Esse paterna Iouem utque Electra Atlantide cretus
<vegg. aen. 13.524> Iasio Idaeas caeso Phrygiae isset ad urbes
<vegg. aen. 13.525> Dardanus, ex Corytho multa cum gente profectus;
<vegg. aen. 13.526> Utque insignem aquilam dono et Ioue patre superbus,
<vegg. aen. 13.527> Hectoreae gentis signum, illustresque tulisset
<vegg. aen. 13.528> Primus auum titulos, Troianae stirpis origo.
<vegg. aen. 13.529> Talibus atque alus, inter se longa trahebant
<vegg. aen. 13.530> Tempora; tum fremitus, laetaeque per atria uoces
<vegg. aen. 13.531> Alta uolant, strepitu ingenti tectum omne repletur
<vegg. aen. 13.532> Dant lucem flammae, et lato splendore coruscant.
<vegg. aen. 13.533> Consurgunt Phryges, et cithara resonante sequuntur
<vegg. aen. 13.534> Ausonii, et plausum ingeminant, seque agmine toto
<vegg. aen. 13.535> Permiscent, uariantque pedes, raptimque feruntur.
<vegg. aen. 13.536> Et iam festa nouem largo connubia luxu
<vegg. aen. 13.537> Attigerant celebrata dies: tum maximus heros
<vegg. aen. 13.538> Aeneas urbem curuo signabat aratro,
<vegg. aen. 13.539> Fundabantque domos, et amictas aggere fossas.
<vegg. aen. 13.540> Ecce autem fatum haud paruum: diffundere flammam
<vegg. aen. 13.541> Ingentem, et fulgore leuem, et se nubibus altis
<vegg. aen. 13.542> Miscentem summo Lauinia uertice uisa est.
<vegg. aen. 13.543> Obstipuit pater Aeneas, duplicesque tetendit
<vegg. aen. 13.544> Ad caelum cum uoce manus: "Si, Iupiter, umquam
<vegg. aen. 13.545> Gens monitis Troiana tuis terraque, marique
<vegg. aen. 13.546> Paruit imperiisque libens, sinumina, uestras
<vegg. aen. 13.547> Si metui coluique aras, per si quid agendum est,
<vegg. aen. 13.548> Quod restat, placidam felici afferte quietem
<vegg. aen. 13.549> Augurio, et firmate, malisque imponite finem."
<vegg. aen. 13.550> Talia iactantem circumstetit aurea mater
<vegg. aen. 13.551> Se Uenerem confessa, almo et sic edidit ore:
<vegg. aen. 13.552> Nate, animo pone hanc curam, et meliora capesse
<vegg. aen. 13.553> Signa deum, gaudensque bonis succede futuris.
<vegg. aen. 13.554> Nunc tibi parta quies, nunc meta extrema malorum:
<vegg. aen. 13.555> Nunc tandem optatam componunt saecula pacem.
<vegg. aen. 13.556> Nec flammam ad caelos perlatam e uertice carae
<vegg. aen. 13.557> Coniugis horresce; at constantem dirige mentem.
<vegg. aen. 13.558> Namque erit illa, tuum celebri quae sanguine nomen,
<vegg. aen. 13.559> Troianosque auctura duces ad sidera mittat.
<vegg. aen. 13.560> Haec tibi magnanimos sublimi prole nepotes
<vegg. aen. 13.561> Conferet, egregiis totum qui laudibus orbem
<vegg. aen. 13.562> Complebunt, totumque sua uirtute potentes,
<vegg. aen. 13.563> Sub iuga, uictoresque trahent: quos gloria summo
<vegg. aen. 13.564> Oceanum transgressa ingens aequabit Olympo:
<vegg. aen. 13.565> Quos tandem innumera ardens post illustria rerum
<vegg. aen. 13.566> Gesta deos factura uehet super aethera uirtus.
<vegg. aen. 13.567> Hanc flammam uentura tuae praeconia gentis
<vegg. aen. 13.568> Designant; hoc omnipotens e culmine signum
<vegg. aen. 13.569> Sidereo dedit: at tantarum in munera laudum,
<vegg. aen. 13.570> Quam statuis, dicas a nomine coniugis urbem.
<vegg. aen. 13.571> Praeterea sacros Troia ex ardente penates
<vegg. aen. 13.572> Ereptos compone noua intra moenia, et altos
<vegg. aen. 13.573> Infer ad aeternum mansuros tempus honores.
<vegg. aen. 13.574> Hi, tibi mira feram, tanto urbis amore trahentur,
<vegg. aen. 13.575> Ut uecti ad sedes alias, loca prima Latini
<vegg. aen. 13.576> Sponte sua repetent, iterumque iterumque reuersi.
<vegg. aen. 13.577> O felix, quem tanta manent, dehinc pace tenebis
<vegg. aen. 13.578> Sub placida gentem Iliacam: post, fessus et aeuo
<vegg. aen. 13.579> Confectus tandem Elysias socer ibit ad umbras;
<vegg. aen. 13.580> Succedes sceptro, atque Italis dominabere, leges
<vegg. aen. 13.581> Communes Teucrisque ferens: tum laetus ad altum
<vegg. aen. 13.582> Te mittes caelum: sic stat sententia diuum."
<vegg. aen. 13.583> Dixit: et inde leues fugiens se uexit ad auras.
<vegg. aen. 13.584> Aeneas tanto stupefactam numine mentem
<vegg. aen. 13.585> Percussus, diuae peragit mandata parentis:
<vegg. aen. 13.586> Et iam compositos felici in pace regebat
<vegg. aen. 13.587> Dardanidas; et iam decedens sceptra Latinus
<vegg. aen. 13.588> Liquerat; et pius Aeneas successerat, omnem
<vegg. aen. 13.589> Ausoniam lataque potens dicione tenebat.
<vegg. aen. 13.590> Iam paribus Phryges atque Itali se moribus ultro,
<vegg. aen. 13.591> Et socia ingenti firmabant pectora amore;
<vegg. aen. 13.592> Concordique aequas miscebant foedere leges.
<vegg. aen. 13.593> Tum medio Uenus exsultans se immisit Olympo
<vegg. aen. 13.594> Ante Iouem; et complexa pedes, sic ore locuta est:
<vegg. aen. 13.595> Omnipotens genitor, qui solus ab aethere summo
<vegg. aen. 13.596> Cuncta moues, qui res hominum, curasque recenses;
<vegg. aen. 13.597> Dum Teucros traheret fortuna inimica, recordor,
<vegg. aen. 13.598> Spondebas finem aerumnis, rebusque salutem.
<vegg. aen. 13.599> Nec tua te promissa, pater, sententia fallit;
<vegg. aen. 13.600> Namque omnes gaudere sacra tres pace per annos
<vegg. aen. 13.601> Uiderunt Italae nullo discrimine partes;
<vegg. aen. 13.602> Uerum ad siderei missurum culmina caeli
<vegg. aen. 13.603> Pollicitus magnum Aenean, meritumque ferebas
<vegg. aen. 13.604> Illaturum astris: quid nunc sub pectore uersas?
<vegg. aen. 13.605> Iamque optat matura polos Aeneia uirtus."
<vegg. aen. 13.606> Olli hominum pater atque deum dedit oscula, ab alto
<vegg. aen. 13.607> Pectore uerba ferens: "Quantum, Cytherea, potentem
<vegg. aen. 13.608> Aeneam Aeneadasque omnes, infessus amaui,
<vegg. aen. 13.609> Et terra et pelago et per tanta pericula uectos,
<vegg. aen. 13.610> Nosti: et saepe equidem indolui commotus amore,
<vegg. aen. 13.611> Nata, tuo: tandemque malis, Iunone secunda,
<vegg. aen. 13.612> Imposui finem: nunc stat sententia menti,
<vegg. aen. 13.613> Qua ductorem alto Phrygium succedere caelo
<vegg. aen. 13.614> Institui, et firma est; numeroque inferre deorum
<vegg. aen. 13.615> Constat, et id concedo libens. Tu, si quid in ipso
<vegg. aen. 13.616> Mortale est, adime, atque astris ingentibus adde.
<vegg. aen. 13.617> Quin si alios sua habet uirtus, qui laude perenni
<vegg. aen. 13.618> Accingant sese, gestis praestantibus orbem
<vegg. aen. 13.619> Exornent, illos rursum super aethera mittam."
<vegg. aen. 13.620> Assensere omnes superi, nec regia Iuno
<vegg. aen. 13.621> Abnuit; at magnum Aenean suadebat ad altum
<vegg. aen. 13.622> Efferri caelum, et uoces addebat amicas.
<vegg. aen. 13.623> Tum Uenus aerias descendit lapsa per auras,
<vegg. aen. 13.624> Laurentumque petit: uicina Numicius undis
<vegg. aen. 13.625> Flumineis ubi currit in aequora harundine tectus.
<vegg. aen. 13.626> Tunc corpus nati abluere, et deferre sub undas
<vegg. aen. 13.627> Quicquid erat mortale iubet: dehinc laeta recentem,
<vegg. aen. 13.628> Felicemque animam secum super aera duxit:
<vegg. aen. 13.629> Immisitque Aeneam astris, quem Iulia proles
<vegg. aen. 13.630> Indigetem appellat, templisque imponit honores.