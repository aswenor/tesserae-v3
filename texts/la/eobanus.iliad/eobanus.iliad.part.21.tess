<eoban. il. 21.1>	Et iam lativagi rapidissima flumina Xanthi
<eoban. il. 21.2>	Contigerant, fluvium quem Iuppiter immortalis
<eoban. il. 21.3>	Progenuit, geminas in partes Troas abactos:
<eoban. il. 21.4>	Hos urbem versus metuendus agebat Achilles,
<eoban. il. 21.5>	Qua nuper Danai nimia formidine capti
<eoban. il. 21.6>	Hectoreas fugere manus. huc ergo fugatos
<eoban. il. 21.7>	Impulit Aeacides, simili formidine Troas
<eoban. il. 21.8>	Perfusos: quibus obscuram Saturnia nubem
<eoban. il. 21.9>	Intulit, offundens tenebras, ne tuta tueri
<eoban. il. 21.10>	Terga fuga possent. illos ad flumina Xanthi
<eoban. il. 21.11>	Compulit ingenti strepitu, tum littus et undae
<eoban. il. 21.12>	Insonuere: illi latebras sub margine ripae,
<eoban. il. 21.13>	Saxaque verticibus praerupta, et densa petebant
<eoban. il. 21.14>	Brachia ramorum virides umbrantia ripas.
<eoban. il. 21.15>	Ac velut incensos flammis urentibus agros
<eoban. il. 21.16>	Aeriae exiliunt repetentes nota locustae
<eoban. il. 21.17>	Flumina, mox alis subeunt pernicibus undas:
<eoban. il. 21.18>	Pelidae sic turba metu perculsa ruebat,
<eoban. il. 21.19>	Implebantque viris et equis vada caerula Xanthi,
<eoban. il. 21.20>	Latifluis metuendi undis, longeque sonantis.
<eoban. il. 21.21>	Ille animo fidens, et fortibus inclytus armis,
<eoban. il. 21.22>	Hastili in ripa subter dumeta relicto,
<eoban. il. 21.23>	Insilit in fluvium solo spectabilis ense,
<eoban. il. 21.24>	Caedis adhuc avidus, tum plurima vulnera Teucris
<eoban. il. 21.25>	Ictibus ingeminat crebris, et funera denset.
<eoban. il. 21.26>	Illi vulneribus victi, et terroribus acti
<eoban. il. 21.27>	Turpiter ingemere, et muliebres edere fletus,
<eoban. il. 21.28>	Caedibus impleri, fusoque rubescere flumen
<eoban. il. 21.29>	Sanguine. ceu viso delphino saepe minores
<eoban. il. 21.30>	In latebras fugiunt pisces, quia devorat omnes,
<eoban. il. 21.31>	Quoscunque assequitur: sic tum formidine capti
<eoban. il. 21.32>	Troes, in undosae latuerunt margine ripae.
<eoban. il. 21.33>	Milia tot tandem caedendo fessus Achilles,
<eoban. il. 21.34>	Bis sex e rapido delegit flumine vivos,
<eoban. il. 21.35>	Quos iuvenes Patrocle tibi mactaret ad ipsum
<eoban. il. 21.36>	Inferias tumulum: quos ut per inhospita captos
<eoban. il. 21.37>	Cervorum hinnuleos sub venatore trementes
<eoban. il. 21.38>	Alligat, et manibus zonis post terga revinctis
<eoban. il. 21.39>	Ipsorum propriis, sociis abducere mandat
<eoban. il. 21.40>	Ad sua iuxta agiles tentoria nota carinas.
<eoban. il. 21.41>	Inde avidus caedem repetit. cui forte Lycaon
<eoban. il. 21.42>	Obvius e fluvio fugiens, Priameia proles,
<eoban. il. 21.43>	Occurrit. Quondam hunc Troiae populator Achilles
<eoban. il. 21.44>	Ceperat ante manu, patriaque abduxerat alta
<eoban. il. 21.45>	Invitum nocturnus agens iter. astitit autem
<eoban. il. 21.46>	Tale nihil iuveni metuenti magnus Achilles,
<eoban. il. 21.47>	Cum viridem stricto caprificum caederet ense,
<eoban. il. 21.48>	Unde rotis faceret radios: mox ergo revinctum,
<eoban. il. 21.49>	Navibus in Lemnum munitam detulit altis,
<eoban. il. 21.50>	Ipsum cum reliquis vendens ab Iasone nato.
<eoban. il. 21.51>	Quem post ingenti precio, gazaque redemit
<eoban. il. 21.52>	Imbrius Eetion, claramque remisit Arisbam:
<eoban. il. 21.53>	Unde iterum fugiens patriam remearat in urbem,
<eoban. il. 21.54>	Cum sibi consuetis uno et bis quinque diebus
<eoban. il. 21.55>	Oblectatus erat, bis sexta abiecerat ipsum
<eoban. il. 21.56>	Mortiferis iterum manibus grassantis Achilli.
<eoban. il. 21.57>	Namque is damnatum fato, atque redire volentem,
<eoban. il. 21.58>	Infernas fuerat mox detrusurus ad umbras.
<eoban. il. 21.59>	Quem postquam celer Aeacides agnovit inermem,
<eoban. il. 21.60>	Abiectis clypeo, atque hasta, galeaque decora:
<eoban. il. 21.61>	Omnia namque fuga proiecerat actus inani,
<eoban. il. 21.62>	Continuoque viae defessus membra labore,
<eoban. il. 21.63>	Haec secum volvens animo indignante putabat:
<eoban. il. 21.64>	Quae nunc mira oculos fallunt ludibria? quisnam
<eoban. il. 21.65>	Casus hic est? nunquid Troes mihi morte perempti
<eoban. il. 21.66>	E tenebris redeunt, victaque e morte resurgunt?
<eoban. il. 21.67>	Quo fato auspiciove redit, qua sorte Lycaon,
<eoban. il. 21.68>	Venditus in claram quam cingunt aequora Lemnon,
<eoban. il. 21.69>	Nec maris immensi fluctus cohibere volentem
<eoban. il. 21.70>	Effugere, ut multos, potuere? sed effugere hastam
<eoban. il. 21.71>	Hanc puto non poterit. licet experiamur, an idem
<eoban. il. 21.72>	Rursus ab infernis latebris emergat in auras:
<eoban. il. 21.73>	An, sicut fortes etiam, terra alma sepultum
<eoban. il. 21.74>	Comprimat. haec animo volventi facta, Lycaon
<eoban. il. 21.75>	Adstitit, ut supplex genua amplexetur Achillis,
<eoban. il. 21.76>	Quamvis exitium se posse evadere frustra
<eoban. il. 21.77>	Speraret, licet oblongam quam misit Achilles
<eoban. il. 21.78>	Procumbens in humum supplex vitaverit hastam.
<eoban. il. 21.79>	Quae fugiens infixa solo est, genua alta Lycaon
<eoban. il. 21.80>	Dextra complexus, laeva exitiabile telum,
<eoban. il. 21.81>	Talibus invictum supplex affatur Achillem:
<eoban. il. 21.82>	Te veneror, supplexque tuis sate sanguine Pelei
<eoban. il. 21.83>	Advolvor genibus: miserere, et parce, nec ultra
<eoban. il. 21.84>	Saevi animo. tibi me dedo, tibi dedita serva
<eoban. il. 21.85>	Forte nec indigni cui parcas omnia servi.
<eoban. il. 21.86>	A te vita data est misero mihi, tempore quo me
<eoban. il. 21.87>	Incautum patrio cepisti victor in agro,
<eoban. il. 21.88>	Et procul a patria, caris procul hinc ab amicis
<eoban. il. 21.89>	In sacra venum Lemno et praestante dedisti.
<eoban. il. 21.90>	Tunc tibi sacra dedi, sed nunc ter tanta daturus,
<eoban. il. 21.91>	Si redimar. ter quarta dies haec exit ab illo,
<eoban. il. 21.92>	Quo sacrae redii super ardua Pergama Troiae,
<eoban. il. 21.93>	Multa mari terraque ferens incommoda. nunc me
<eoban. il. 21.94>	Fata tuis iterum manibus crudelia reddunt,
<eoban. il. 21.95>	Oderit ipse licet qui me tibi reddidit hostis
<eoban. il. 21.96>	Iuppiter, immeritumque erumna perdit acerba.
<eoban. il. 21.97>	Paucula me miserae numerantem tempora vitae
<eoban. il. 21.98>	Laothoe genitrix Althai filia magni
<eoban. il. 21.99>	Enixa est: senis Althai, qui sceptra gubernans
<eoban. il. 21.100>	Imperii Lelegum, nunc Pedason incolit altam,
<eoban. il. 21.101>	Cultaque latiflui loca Satnioentis ad undas:
<eoban. il. 21.102>	Laothoe Priamo cum multis iuncta cubili,
<eoban. il. 21.103>	Nos peperit formosa duos, quos tu tamen ambos
<eoban. il. 21.104>	Forsitan interimes, postquam tua dextra peremit
<eoban. il. 21.105>	Formosum Polydoron, ego in discrimen apertum
<eoban. il. 21.106>	Deditus ante oculos extrema pericula cerno,
<eoban. il. 21.107>	Invictas nec posse manus evadere spes est
<eoban. il. 21.108>	Ulla super, postquam premit insuperabile fatum.
<eoban. il. 21.109>	Dicam pauca tamen, tu condita pectore serva:
<eoban. il. 21.110>	Ne rogo me perimas, cum non sim frater eodem
<eoban. il. 21.111>	Hectoris ex utero, qui te spoliavit amico
<eoban. il. 21.112>	Magnanimo, iustamque volens commovit in iram.
<eoban. il. 21.113>	Talibus obtestans lachrymis ac voce Lycaon,
<eoban. il. 21.114>	Responsum crudele tulit. Stulte, inquit Achilles,
<eoban. il. 21.115>	Nec precibus locus hic fuerat, nec talia verbis
<eoban. il. 21.116>	Velle supervacuis deducere. tunc ego Teucris
<eoban. il. 21.117>	Parcere forte queam, cum Patroclum ultus amicum,
<eoban. il. 21.118>	Caedibus hunc animum explero, dextramque inimico
<eoban. il. 21.119>	Sanguine lassaro Troum, cum tempora plures
<eoban. il. 21.120>	Ante haec vendiderim captos, nunc vivere nullum
<eoban. il. 21.121>	Ulterius patiar, duramque evadere mortem:
<eoban. il. 21.122>	Nec te, nec reliquos, quorum permissa potestas
<eoban. il. 21.123>	Ab Iove patre mihi est, ante altae Pergama Troiae
<eoban. il. 21.124>	Condita, praecipue Priami de sanguine natos.
<eoban. il. 21.125>	Sed morere interea nunc tu quoque amice. quid autem
<eoban. il. 21.126>	Ingemis? occubuit Patroclus et ipse, vir olim
<eoban. il. 21.127>	Te melior longe, et sumptis praestantior armis.
<eoban. il. 21.128>	Nonne vides quam magnus ego, quam robore praestans,
<eoban. il. 21.129>	Quam sim membra decens specie, formaque virili
<eoban. il. 21.130>	Matre dea, claroque et magno patre creatus?
<eoban. il. 21.131>	Me tamen impia mors, et non superabile fatum
<eoban. il. 21.132>	Hinc rapient, et erit tempus, seu mane renascens
<eoban. il. 21.133>	Hoc aurora ferat, mediae seu tempora lucis,
<eoban. il. 21.134>	Quo me aliquis gladio perimet, vel arundine missa
<eoban. il. 21.135>	E nervo, et valido longe iaculantis ab arcu.
<eoban. il. 21.136>	Sic ait, et missa miserum transverberat hasta
<eoban. il. 21.137>	Priamiden: mox ille animo liquente recumbens,
<eoban. il. 21.138>	Passis in terram manibus genua aegra remisit.
<eoban. il. 21.139>	Cervicem strati gladio transegit Achilles
<eoban. il. 21.140>	Aversam, totumque in vulnere condidit ensem,
<eoban. il. 21.141>	Unde cruor niger effluxit: tum exangue cadaver
<eoban. il. 21.142>	Correptum pede proiecit violentus Achilles
<eoban. il. 21.143>	In fluvium, rapidis volvendum piscibus escam.
<eoban. il. 21.144>	Et sic insultans: Tu nunc cum piscibus istic
<eoban. il. 21.145>	Infoelix iaceas, qui carnem atque ossa vorabunt
<eoban. il. 21.146>	Nunc tua, nec genitrix aderit tibi fida iacenti
<eoban. il. 21.147>	Quae fleat, at torrens maris in vada lata Scamander
<eoban. il. 21.148>	Te feret, atque aliquis procul actus gurgite piscis
<eoban. il. 21.149>	Viscera et intestina Lycaonis alba vorabit.
<eoban. il. 21.150>	Interea mihi cedentes occumbite Troes,
<eoban. il. 21.151>	Pergama nos donec capiamus, et Ilion altum.
<eoban. il. 21.152>	Vos date terga fugae, nos illa aversa prememus.
<eoban. il. 21.153>	Nec vobis fluvius torrens et flexibus ingens
<eoban. il. 21.154>	Sufficiat, cui vos tauros mactatis opimos:
<eoban. il. 21.155>	Sed vivos involvat equos, et raptet in undas,
<eoban. il. 21.156>	Atque ita vos tristi pereatis funere, donec
<eoban. il. 21.157>	Omnes ulciscar super atra morte sodalis
<eoban. il. 21.158>	Patrocli, et Danaum, quos me cessante nefanda
<eoban. il. 21.159>	Caede peremistis veloces ante carinas.
<eoban. il. 21.160>	Sic ait. at fluvius magis indignatus agebat
<eoban. il. 21.161>	Secum animo volvens, quo pacto inhiberet Achillem
<eoban. il. 21.162>	Caedibus, ut miseros posset defendere Troas.
<eoban. il. 21.163>	Iam ferus Aeacides animoque paratus, et hastam
<eoban. il. 21.164>	Oblongam quatiens, insurgit in Asteropaeum
<eoban. il. 21.165>	Pelegono genitum, quem sustulit Axius amnis
<eoban. il. 21.166>	E nata senioris Acesameni Periboea,
<eoban. il. 21.167>	Illi quae fuerat natarum maxima natu.
<eoban. il. 21.168>	Huic igitur deus accumbens produxerat acrem
<eoban. il. 21.169>	Pelegonum, qui post genitor fuit Asteropaeo.
<eoban. il. 21.170>	Obvius hic igitur victori occurrit Achilli,
<eoban. il. 21.171>	Bina manu lato crispans hastilia ferro.
<eoban. il. 21.172>	Nam vires dederat, solidumque in pectora robur
<eoban. il. 21.173>	Xanthus, ob immodicas caedes iratus Achilli.
<eoban. il. 21.174>	Tum prior alloquitur venientem magnus Achilles:
<eoban. il. 21.175>	Quis vir es? unde genus? nobis qui ire obvius audes?
<eoban. il. 21.176>	Qui iuvenum patribus sunt infoelicibus orti,
<eoban. il. 21.177>	Nostras hi vires, hi robora nostra lacessunt.
<eoban. il. 21.178>	Ad quem Pelegono genitus verba ista profatus:
<eoban. il. 21.179>	Magnanime Aeacida, quid de natalibus, inquit,
<eoban. il. 21.180>	Percontare meis? oriundus ab ubere terra
<eoban. il. 21.181>	Poeoniae procul hinc distantis, in arma paratos
<eoban. il. 21.182>	Poeonas adduxi: lux est undena, quod altum
<eoban. il. 21.183>	Ilion appulimus. genus est mihi ab amne paternum
<eoban. il. 21.184>	Axio altifluo, qui divitis irrigat agros
<eoban. il. 21.185>	Poeoniae, et pingues foecundo flumine campos.
<eoban. il. 21.186>	Pelegonum genuit pater Axius armipotentem,
<eoban. il. 21.187>	Illum me genuisse ferunt. nunc inclyte Achille,
<eoban. il. 21.188>	Ne dubita conferre manum. Six dixit: at illi
<eoban. il. 21.189>	Peliada intentans hastam vibrabat Achilles.
<eoban. il. 21.190>	Ille duas (nam dexter utraque manu fuit) hastas
<eoban. il. 21.191>	Torsit in Aeaciden: quarum volat altera magnum
<eoban. il. 21.192>	Delata in clypeum, quem nec perfregit, ob aurum,
<eoban. il. 21.193>	Munus enim coeleste fuit: verum altera dextrum
<eoban. il. 21.194>	Vulnere non magno cubitum vix attigit, ater
<eoban. il. 21.195>	Defluit inde tamen sanguis, volat hasta per auras,
<eoban. il. 21.196>	Atque infixa solo est, furit acri concitus ira
<eoban. il. 21.197>	Intentus caedi Aeacides, et in Asteropaeum
<eoban. il. 21.198>	Contorquet summis connixus viribus hastam.
<eoban. il. 21.199>	Sed frustrata manum atque animum mittentis aberrans
<eoban. il. 21.200>	Sic infixa solo stetit altae in margine ripae,
<eoban. il. 21.201>	Ut media vix parte sui prostaret ad auras.
<eoban. il. 21.202>	Ter conatus erat manibus convellere fixam
<eoban. il. 21.203>	Aeacidae tellure hastam, ter falsus inani
<eoban. il. 21.204>	Destitit incoepto, dum quarto evellere tentat,
<eoban. il. 21.205>	Tum strictum a latere insurgit furibundus in ensem
<eoban. il. 21.206>	Aeacides, mediique ferit retinacula ventris
<eoban. il. 21.207>	Conscindens gladio, mox intestina cadentis
<eoban. il. 21.208>	Omnia defluxere solo, nox occupat illum
<eoban. il. 21.209>	Ferrea, perpetuaeque oculos texere tenebrae.
<eoban. il. 21.210>	Tum pulchra Aeacides incumbens arma iacenti
<eoban. il. 21.211>	Detrahit, et clausas frustra haec iactabat ad aures:
<eoban. il. 21.212>	Sic nunc Asteropaee iace, te nulla profecto
<eoban. il. 21.213>	Cum Iove progenitis vis depugnare coegit,
<eoban. il. 21.214>	Quamvis tu fluvio natus genitore fuisses,
<eoban. il. 21.215>	Tu te latiflui de flumine dixeris Axi
<eoban. il. 21.216>	Progenitum licet: ipse Iovis me a stirpe profectum
<eoban. il. 21.217>	Glorior, imperio populos qui servat et urbes
<eoban. il. 21.218>	Myrmidonum Peleus genuit me, maximus illum
<eoban. il. 21.219>	Aeacus, hunc moderans totum Saturnius orbem.
<eoban. il. 21.220>	Qui sicut fluviis praestantior omnibus unus
<eoban. il. 21.221>	Praesidet, est etiam genus ipsius omnibus unum
<eoban. il. 21.222>	Nobilius fluviis, magnum quicunque per orbem
<eoban. il. 21.223>	In mare prorumpunt. etenim tibi si quid avitus
<eoban. il. 21.224>	Ferret opis fluvius, non hoc se nomine magno
<eoban. il. 21.225>	Vel potuit conferre Iovi, vel debuit unquam:
<eoban. il. 21.226>	Cui neque conferri praestans Achelous aquarum
<eoban. il. 21.227>	Optimus, aut magni possint amplissima Nerei
<eoban. il. 21.228>	Numina, qui fluvios, fontes, vada, stagna, paludes,
<eoban. il. 21.229>	Ex sese generans omnes facit: ille tremendum
<eoban. il. 21.230>	Namque Iovis timuit fulmen, tetrumque fragorem.
<eoban. il. 21.231>	Dixit, et e ripa vellens quam miserat hastam,
<eoban. il. 21.232>	Propulit exanimem, bibulaque reliquit arena.
<eoban. il. 21.233>	Alluit unda virum, nigro iam tota cruori
<eoban. il. 21.234>	Persimilis, pisces adipemque et nuda petentes
<eoban. il. 21.235>	Viscera rodebant, equitum ferus ipse cohortes
<eoban. il. 21.236>	Poeonas abstrusos dumosae in margine ripae
<eoban. il. 21.237>	Persequitur. nam magnanimum cecidisse videntes
<eoban. il. 21.238>	Ductorem, sese abdiderant. ille acribus actus
<eoban. il. 21.239>	Iratum stimulis, illa de gente cecidit
<eoban. il. 21.240>	Thersilochumque, Mydonaque, Mnesumque, Astypylumque,
<eoban. il. 21.241>	Aenion et Thrasium, sed et addidit his Ophelestem:
<eoban. il. 21.242>	Et plures victrice manu mississet ad umbras
<eoban. il. 21.243>	Paeonas Aeacides, nisi in ora virilia versus
<eoban. il. 21.244>	Victorem fluvius sic fundis esset ab imis
<eoban. il. 21.245>	Affatus, sua verba ira dictante loquenti:
<eoban. il. 21.246>	Aeacida, frustra nunc viribus uteris istis
<eoban. il. 21.247>	Tam validis, frustra patras tam turpia factu
<eoban. il. 21.248>	Atque indigna viris. equidem tibi numina divum
<eoban. il. 21.249>	Semper adesse solent, postquam tibi Iuppiter omnes
<eoban. il. 21.250>	Tradidit heu tristi perdendos funere Troas.
<eoban. il. 21.251>	Illorum tu terga sequens tamen edere debes,
<eoban. il. 21.252>	Quae te plus deceant per campum facta patentem.
<eoban. il. 21.253>	Tota cadaveribus mihi ripa impletur, et altus
<eoban. il. 21.254>	Alveus obstruitur, nec latum evolvere possum
<eoban. il. 21.255>	In mare me, tanta est consueti angustia cursus.
<eoban. il. 21.256>	Nec cessas a caede tamen: sed desine quaeso,
<eoban. il. 21.257>	Iam desiste precor populorum victor Achille,
<eoban. il. 21.258>	Aegre me siquidem stupor opprimit altus euntem.
<eoban. il. 21.259>	Illi respondens pedibus celer infit Achilles:
<eoban. il. 21.260>	Esto quae mandas faciam, Iove nate Scamander,
<eoban. il. 21.261>	Non tamen a Phrygibus potero cessare superbis,
<eoban. il. 21.262>	Nec prius abstinuisse manus, quam prorsus in urbem
<eoban. il. 21.263>	Compulero, quam congrediar cum caedis avaro
<eoban. il. 21.264>	Hectore: vincat uter, simul experiamur in armis.
<eoban. il. 21.265>	Dixit, et in Troas multa ferus insilit ira,
<eoban. il. 21.266>	Daemonio similis. tum Phoebum Xanthus adortus,
<eoban. il. 21.267>	Arcitenens Iove nate, inquit, non ergo paternae
<eoban. il. 21.268>	Iussa voluntatis sequeris? nempe ille iubebat
<eoban. il. 21.269>	Auxilium ferres Teucris, et fautor adesses,
<eoban. il. 21.270>	Donec ad occasum sol vergeret, humidaque almam
<eoban. il. 21.271>	Tellurem veniens nox magna involveret umbra.
<eoban. il. 21.272>	Sic ait. at ferus Aeacides resilire profundo
<eoban. il. 21.273>	Conatus fluvio cum iam contenderet, undas
<eoban. il. 21.274>	Perturbans, fluctusque ciens, demortua Xanthus
<eoban. il. 21.275>	Corpora, quae passim confecta ab Achille iacebant,
<eoban. il. 21.276>	Ex alto abiecit fluvio. ceu taurus acuto
<eoban. il. 21.277>	Mugitu reboans, sed vivos gurgite in alto
<eoban. il. 21.278>	Abscondit, latebrasque dedit sub margine lato.
<eoban. il. 21.279>	Fluctus apud magnum sese attollebat Achillem,
<eoban. il. 21.280>	Et supra circumque premens, invaserat ingens
<eoban. il. 21.281>	In clypeum, nec stare satis, nec fidere certis
<eoban. il. 21.282>	Iam pedibus poterat: tum grandem corripit alnum,
<eoban. il. 21.283>	Vi magna evulsam totam e radicibus imis,
<eoban. il. 21.284>	Cuius ab iniectis ramis impleta crepido est
<eoban. il. 21.285>	Omnis, et unda fremens ceu facto ponte retenta est,
<eoban. il. 21.286>	Cum tota in fluvium cecidisset iacta profundum.
<eoban. il. 21.287>	Tum campo Aeacides celer insilit, et pede terram
<eoban. il. 21.288>	Concussit volucri trepidans. nec destitit ergo
<eoban. il. 21.289>	Flaventis fluvii magnus deus, omnibus illum
<eoban. il. 21.290>	Fluctibus involvens, ut sic retineret iturum
<eoban. il. 21.291>	In certum exitium Troum. cum fortis Achilles,
<eoban. il. 21.292>	Venatrici aquilae similis, quae viribus audax
<eoban. il. 21.293>	Inter aves, quorum est et velocissima, praestat,
<eoban. il. 21.294>	Irruit ingentem contorquens viribus hastam
<eoban. il. 21.295>	Praevalidis, cui circum humeros et pectora vastum
<eoban. il. 21.296>	Arma dedere sonum. cum se subduceret autem
<eoban. il. 21.297>	Fluctibus, obliquum declinans, omnibus illum
<eoban. il. 21.298>	Partibus urgebat fluvius, strepituque premebat
<eoban. il. 21.299>	Ingenti undarum. sicut cum saepe colonus
<eoban. il. 21.300>	Fonte rigaturus plantas, hortosque salubri
<eoban. il. 21.301>	Tramite ducit aquas fosso, curvoque ligone
<eoban. il. 21.302>	Obstantes removet cumulos, et saxa repellit.
<eoban. il. 21.303>	Amotis quibus unda sequax admurmurat, horto
<eoban. il. 21.304>	Insinuans sese, et sitientes irrigat herbas.
<eoban. il. 21.305>	Haud secus Aeaciden, quantumvis viribus acrem,
<eoban. il. 21.306>	Undarum moles fluctu insectante premebant.
<eoban. il. 21.307>	Longe etenim superant mortalia pectora divi.
<eoban. il. 21.308>	At quanto maiore animo spumantibus undis
<eoban. il. 21.309>	Restitit Aeacides, ut se, exploraret, an omnes
<eoban. il. 21.310>	Odissent superi coelestia templa colentes:
<eoban. il. 21.311>	Tanto vi maiore volubilis impetus undae,
<eoban. il. 21.312>	In caput inque humeros invasit. at ille petebat
<eoban. il. 21.313>	Editiora animo moestus loca. at hoc magis ipsum
<eoban. il. 21.314>	Xanthus in obliquum rapuit, pedibusque negatum
<eoban. il. 21.315>	Subtraxit sabulum. qua sorte coactus Achilles,
<eoban. il. 21.316>	Suspiciens latum ingemuit, sic fatus, Olympum:
<eoban. il. 21.317>	Iuppiter, ut quid nemo deum miseretur Achillis,
<eoban. il. 21.318>	Qui me de fluvii vi liberet? anne ego quicquam
<eoban. il. 21.319>	Posthac perpetiar? certe horum nemo malorum
<eoban. il. 21.320>	Est autor mihi de superis, nisi caerula mater:
<eoban. il. 21.321>	Quae me blanditiis mendacibus ante fefellit,
<eoban. il. 21.322>	Cum mihi Apollineis praediceret esse cadendum
<eoban. il. 21.323>	Ilion ad sacrum telis. utinamque superbi
<eoban. il. 21.324>	Hectoris ense cadam, quo non praestantior alter
<eoban. il. 21.325>	Dicitur his habitare locis. causa aequior esset,
<eoban. il. 21.326>	Si fortis fortem interimat. nam mortis honestae
<eoban. il. 21.327>	Impia fata adimunt solatia. scilicet isthoc
<eoban. il. 21.328>	Obruar in fluvio, ceu natus patre subulco,
<eoban. il. 21.329>	Quem torrentis hyems ignota condat arena.
<eoban. il. 21.330>	Talibus oranti Neptunus et innuba Pallas
<eoban. il. 21.331>	Comminus astabant, vultus atque ora coloremque
<eoban. il. 21.332>	Assimiles hominum, manibusque in mutua utrinque
<eoban. il. 21.333>	Foedera porrectis, prior hic Neptunus Achillem:
<eoban. il. 21.334>	Ne trepidato, inquit, neve hoc moveare periclo,
<eoban. il. 21.335>	Nos tibi dii tales, Iovis est haec namque voluntas,
<eoban. il. 21.336>	Adsumus auxilio, qui te eripiamus ab ista
<eoban. il. 21.337>	Insolita fluvii pravaque libidine, ne te
<eoban. il. 21.338>	Sit ratione ulla periturum hic esse timendum.
<eoban. il. 21.339>	Ipse videbis enim, cito desinet, et tibi cedet.
<eoban. il. 21.340>	Hoc tamen es nobis iterumque iterumque monendus,
<eoban. il. 21.341>	Non prius hostiles tanto in certamine dextras
<eoban. il. 21.342>	Esse quieturas, quam moenia divitis Ili
<eoban. il. 21.343>	Intra se includat fugiens Troiana iuventus.
<eoban. il. 21.344>	Hectora tu perimes, navesque redibis ad altas.
<eoban. il. 21.345>	Hoc decus, hanc laudem tibi nos tribuemus opimam.
<eoban. il. 21.346>	Haec ubi dixerunt, in coetum abiere deorum.
<eoban. il. 21.347>	At ferus Aeacides divis hortantibus auctus
<eoban. il. 21.348>	Viribus, atque animo, campum superavit opertum
<eoban. il. 21.349>	Fluctibus, hic in aqua fluitabant corpora et arma
<eoban. il. 21.350>	Nuper ademptorum. ferventes ergo per aestus,
<eoban. il. 21.351>	Et recta rapidae sese tulit obvius undae,
<eoban. il. 21.352>	Nec potuit prohibere virum contra arma ferentem,
<eoban. il. 21.353>	Quamvis fluctipotens fluvii violentia magni,
<eoban. il. 21.354>	Ut dea cui magnas infuderit Attica vires.
<eoban. il. 21.355>	Non tamen incoepto potuit desistere Xanthus,
<eoban. il. 21.356>	Sed magis iratus Pelidae, sustulit undas
<eoban. il. 21.357>	Altius assueto, sic est Simoenta propinquam
<eoban. il. 21.358>	Affatus: Fer opem frater carissime, ut una
<eoban. il. 21.359>	Possimus cohibere virum, violentia cuius
<eoban. il. 21.360>	Nos premit, et magnae rescindet Pergama Troiae.
<eoban. il. 21.361>	Nec Troes poterint, sociaeve resistere vires.
<eoban. il. 21.362>	Sed fer opem cito, nec cesses, facito effluat omnis
<eoban. il. 21.363>	Alveus, atque undas quas tot de fontibus hauris
<eoban. il. 21.364>	In campos emitte, infla torrentibus omnes
<eoban. il. 21.365>	Fluctivagis venas, lapidum, fruticumque fragorem
<eoban. il. 21.366>	Arboreasque cie strages, si forte queamus
<eoban. il. 21.367>	Crudelem cohibere virum, qui grandibus audet
<eoban. il. 21.368>	Nunc factis aequare deos. Sed ab impete nostro
<eoban. il. 21.369>	Non vires, non arma illum pulcherrima tutum
<eoban. il. 21.370>	Praestabunt, quae sparsa luto, limoque relinquet.
<eoban. il. 21.371>	Viribus inde ipsum fessum cessantibus alto
<eoban. il. 21.372>	Opperiam sabulo, cumuloque sequacis arenae
<eoban. il. 21.373>	Corpus et ossa tegam, lapidum quoque mole coacta
<eoban. il. 21.374>	Hic ipsi tumulum statuam. non ossa legentes
<eoban. il. 21.375>	Ipsius invenient Danai, nec deinde sepulchrum
<eoban. il. 21.376>	Effodient aliud, facturos quale fuisse
<eoban. il. 21.377>	Credibile est, si forte illum sepelire dedissent
<eoban. il. 21.378>	Fata virum, qui nunc Teucros affligit, Achivos.
<eoban. il. 21.379>	Dixit, et iratus retro spumantibus undis
<eoban. il. 21.380>	Sanguine, concito miscebat murmura fluctu.
<eoban. il. 21.381>	Et simul auctus aqua Iovis imbribus, acer in hostem
<eoban. il. 21.382>	Irruit Aeaciden, et fluctibus arripit altis.
<eoban. il. 21.383>	Tum Iuno metuens ne supprimeretur Achilles,
<eoban. il. 21.384>	Fluminis insani late grassante procella,
<eoban. il. 21.385>	Vulcanum propere alloquitur: Carissime fili
<eoban. il. 21.386>	Claude, ait, erigere, et solitis accingere flammis,
<eoban. il. 21.387>	Opportune ut sis te dignum armatus in hostem.
<eoban. il. 21.388>	Xanthus enim violentus aqua, saevusque procellis
<eoban. il. 21.389>	Aestuat. ipsa gravem Zephyrumque, Notumque ferocem
<eoban. il. 21.390>	Aggrediar ventos, tempestatemque ciebo,
<eoban. il. 21.391>	Insanam revocans a fluctibus usque marinis,
<eoban. il. 21.392>	Quae Troum capita involvens arma opprimat, igni
<eoban. il. 21.393>	Exitiosa movens incendia. tu arripe flammis
<eoban. il. 21.394>	Et Xanthum, atque in eo stirpes, ripasque praealtas.
<eoban. il. 21.395>	Nec te vel precibus moveat, vel terreat ullis
<eoban. il. 21.396>	Improbus ille minis: nec tu prius attrahe vires
<eoban. il. 21.397>	Nate tuas, quam nostra iterum mandata capessas,
<eoban. il. 21.398>	Tum revoca indomitos ambustis fluctibus ignes.
<eoban. il. 21.399>	Sic ait, at deus ignipotens primum omnia campi
<eoban. il. 21.400>	Comprendit loca, tum proiecta cadavera Achilli
<eoban. il. 21.401>	Ad fluvium, rapidis depascitur omnia flammis.
<eoban. il. 21.402>	Tunc latus vetito siccatur flumine campus.
<eoban. il. 21.403>	Sicut ubi autumni Boreas sub sidere spirans
<eoban. il. 21.404>	Siccat agrum, paulo ante immisso fonte rigatum,
<eoban. il. 21.405>	Quo facto irrigui dominus laetatur agelli
<eoban. il. 21.406>	Omnia sic totis arescere iugera campis,
<eoban. il. 21.407>	Uri laticremis proiecta cadavera flammis,
<eoban. il. 21.408>	Inde igne in fluvium verso prope nata cremari
<eoban. il. 21.409>	Omnia, frondentes ulmi, tum populus albens,
<eoban. il. 21.410>	Et salices, alnique graves, humilesque myricae,
<eoban. il. 21.411>	Et loti, iuncique, atque amnibus apta cyperus,
<eoban. il. 21.412>	Atque alia ad fluvium puri nascentia Xanthi.
<eoban. il. 21.413>	Iam gravis anguillas aliosque in flumine pisces
<eoban. il. 21.414>	Torrebat deus, huc illuc fervore natantes
<eoban. il. 21.415>	Insolito, iam deseruit suus impetus amnem.
<eoban. il. 21.416>	Ergo deum proprio compellans nomine Xanthus,
<eoban. il. 21.417>	Ignipotens Vulcane (inquit) tibi nemo deorum,
<eoban. il. 21.418>	Non etiam ipse, tuoque resistere possumus igni.
<eoban. il. 21.419>	Parce precor, flammasque aufer, grassetur abactos
<eoban. il. 21.420>	Ut libet in Troas, Troiamque evertat Achilles,
<eoban. il. 21.421>	Abducat captos, quid opus mihi talibus ipsis
<eoban. il. 21.422>	Auxilium praestare modis? sic dixit, ab aestu
<eoban. il. 21.423>	Ignifico sudans fervebat lympida flavi
<eoban. il. 21.424>	Non secus unda dei, quam si ferventibus ignem
<eoban. il. 21.425>	Multum supponas cacabis, ut tempore parvo
<eoban. il. 21.426>	Porci pinguis adeps calido liquefiat aheno:
<eoban. il. 21.427>	Sic Xanthi fervebat aquae vis omnis adusti.
<eoban. il. 21.428>	Nec labi solito cursu, nec tendere in aequor,
<eoban. il. 21.429>	Nec requies misero, nec respirare potestas
<eoban. il. 21.430>	Ulla datur, rapido sic torquebatur ab aestu.
<eoban. il. 21.431>	Ergo ad Iunonem tales dedit ore querelas:
<eoban. il. 21.432>	Cur tuus est nostras exurere filius undas
<eoban. il. 21.433>	Prae reliquis ausus fluviis? nec solus ego sum
<eoban. il. 21.434>	Qui partes foveam Troum, sed proxima Troiae
<eoban. il. 21.435>	Flumina dii quicunque colunt, peterentur eadem
<eoban. il. 21.436>	In causa merito. tamen haec ego coepta relinquam,
<eoban. il. 21.437>	Si regina iubes, desistat et ipse, nec ultra
<eoban. il. 21.438>	Saeviat ignipotens: tibi ego sanctissima rerum
<eoban. il. 21.439>	Omnia iurabo, me non velle amplius ullum
<eoban. il. 21.440>	A Teucris arcere malum, ne Troia cremetur
<eoban. il. 21.441>	Ignibus infestis: ab Achivis namque cremanda est.
<eoban. il. 21.442>	Talibus auditis, propere pulcherrima Iuno
<eoban. il. 21.443>	Vulcanum alloquitur: Satis est, dulcissime fili:
<eoban. il. 21.444>	Non decuit divum turbari, morte carentem,
<eoban. il. 21.445>	Usque adeo, mortale genus breve propter, et aegrum.
<eoban. il. 21.446>	Mulciber his motus, domita vi fluminis alti
<eoban. il. 21.447>	Amovit flammas. redit in sua littora Xanthus,
<eoban. il. 21.448>	Et licet iratae deinde haud parere recusant
<eoban. il. 21.449>	Iunoni, ignipotens, et rector fluminis alti.
<eoban. il. 21.450>	Verum alios inter divos gravis orta tumultu
<eoban. il. 21.451>	Terribili erupit contentio. namque voluntas
<eoban. il. 21.452>	Dissona, et infaustum discors sententia bellum
<eoban. il. 21.453>	Moverat istorum. magno sic ergo fragore
<eoban. il. 21.454>	Concurrunt, tellus infra perculsa remugit,
<eoban. il. 21.455>	Desuper intonuit vasti domus ardua coeli:
<eoban. il. 21.456>	Audiit ipse sedens in summo vertice Olympi
<eoban. il. 21.457>	Iuppiter, et risu secum exhilaratus, ab illa
<eoban. il. 21.458>	Gaudia concoepit vesana lite deorum.
<eoban. il. 21.459>	Comminus illi igitur concurrere. primus acutum
<eoban. il. 21.460>	Mars clypeum quatiens, in Pallada fertur, et illi
<eoban. il. 21.461>	Exprobans: Quid, ait, nimium tibi stulta lacessens
<eoban. il. 21.462>	In fera bella deos, tribuis? te decipit ingens
<eoban. il. 21.463>	Vis, et stulta animi petulansque audacia. nunquid
<eoban. il. 21.464>	Es memor, ut blandis potuisti inducere verbis
<eoban. il. 21.465>	Tydidem, stricto ut peteret mea corpora ferro,
<eoban. il. 21.466>	Cum tu tot Danaum tota spectante caterva
<eoban. il. 21.467>	Ausa mecum telo violare es corpus honestum:
<eoban. il. 21.468>	Nunc ego te ulciscar, nunc te tua poena sequetur.
<eoban. il. 21.469>	Sic ait, et longum contorsit in aegida telum,
<eoban. il. 21.470>	Aegida terrificam, latam, quam scindere nedum
<eoban. il. 21.471>	Tela trisulca Iovis possint. tum diva relatis
<eoban. il. 21.472>	In Martem pedibus, saxum circumspicit ingens,
<eoban. il. 21.473>	Saxum antiquum, ingens, nigrum, qui forte iacebat
<eoban. il. 21.474>	Limes agro positus: quod raptum vindice dextra
<eoban. il. 21.475>	Mittit in adversum meliori robore Martem,
<eoban. il. 21.476>	Cervicemque ferit. iuncturis ille solutis
<eoban. il. 21.477>	Membrorum cadit, atque immani corpore septem
<eoban. il. 21.478>	Iugera contexit lati, quem contigit, agri,
<eoban. il. 21.479>	Terribiles turpi foedans in pulvere crines.
<eoban. il. 21.480>	Arma procul campum circum sonuere per omnem.
<eoban. il. 21.481>	Illa deum ridens, sic iactabunda profatur:
<eoban. il. 21.482>	Stulte, an adhuc nescis quam te sim fortior ipso?
<eoban. il. 21.483>	Qui te posse meas vires superare putabas,
<eoban. il. 21.484>	Maternae exercent furiae, cum scilicet esset
<eoban. il. 21.485>	Illa irata tibi, suasit male: nempe relictis
<eoban. il. 21.486>	Partibus Argivum, periurae nomina Troiae
<eoban. il. 21.487>	Si possis toto pergis defendere bello.
<eoban. il. 21.488>	Sic ait, et nitidos oculos avertit. at ipsum
<eoban. il. 21.489>	Crebros edentem gemitus, et multa querentem,
<eoban. il. 21.490>	Erexit Iove nata Venus, manibusque levavit.
<eoban. il. 21.491>	Quam Iuno aspiciens, sic est affata Minervam:
<eoban. il. 21.492>	Eheu scutiferi Iovis inclyta filia Pallas,
<eoban. il. 21.493>	Diva pudore vacans, homicidam Cypria Martem
<eoban. il. 21.494>	Per medios ducit cuneos, bellique tumultus.
<eoban. il. 21.495>	Verum age tu Venerem robusta ulciscere dextra.
<eoban. il. 21.496>	Sic ait. at Pallas animo gavisa, ferocem
<eoban. il. 21.497>	Incussit Veneri dextram, pectusque decorum
<eoban. il. 21.498>	Perculit. Illa cadens animo liquente, genuque,
<eoban. il. 21.499>	Procubuit, virides ambo iacuere per herbas.
<eoban. il. 21.500>	His illa insultans: Tales, ait, omnibus istis
<eoban. il. 21.501>	Eveniant casus, qui Troas et arma tuentur
<eoban. il. 21.502>	Impia, foedifragum, dum congredientur Achivis
<eoban. il. 21.503>	Armatis, et sint tam fortia pectora, tamque
<eoban. il. 21.504>	Audaces, quam pulchra Venus, solatia Marti
<eoban. il. 21.505>	Auxiliumque ferens, contra me est ausa venire.
<eoban. il. 21.506>	Sic equidem puto Troianam populabimur urbem,
<eoban. il. 21.507>	Inde quiescentes tantae a discrimine pugnae.
<eoban. il. 21.508>	Risit ad haec Iuno. tum Phoebum sceptriger alti
<eoban. il. 21.509>	Aequoris alloquitur: Quid nos ita turpiter, inquit,
<eoban. il. 21.510>	Cessamus? nec enim decuit, cum praelia divi
<eoban. il. 21.511>	Miscuerint alii? nec item res esse decori
<eoban. il. 21.512>	Haec nobis poterit, si sic repetamus Olympum,
<eoban. il. 21.513>	Et Iovis aeratam sedem sine nomine pugnae
<eoban. il. 21.514>	Indecores: quin tu, quia iunior, incipis ergo,
<eoban. il. 21.515>	Quod me ne facerem decuit, quia grandior aevo
<eoban. il. 21.516>	Sum te, plura etiam rerum discrimina novi.
<eoban. il. 21.517>	Stulte, quid insipido tam nunc sis pectore? nunquid
<eoban. il. 21.518>	Non meminisse potes, quam nos apud Ilion olim
<eoban. il. 21.519>	Passi indigna adeo simus? cum nos duo soli
<eoban. il. 21.520>	E numero divum, missi ab Iove Laomedonti
<eoban. il. 21.521>	Pro certa mercede ut serviremus in annum,
<eoban. il. 21.522>	Ipse dabat mandata, et regia iussa superbus.
<eoban. il. 21.523>	Ipse ego Troianum muris immanibus urbem,
<eoban. il. 21.524>	Et latis, pulchrisque, et cinctam turribus altis
<eoban. il. 21.525>	Munivi, statuique, invictaque Pergama feci.
<eoban. il. 21.526>	Te camuras pavisse boves in vallibus Idae
<eoban. il. 21.527>	Irriguae memini. qui cum iam tempora gratae
<eoban. il. 21.528>	Et faciles nobis Horae perfecta tulissent,
<eoban. il. 21.529>	Solvendi precii, tum nos ille impius ambos
<eoban. il. 21.530>	Dimisit vacuos, et spe delusit inani,
<eoban. il. 21.531>	Multa minans etiam, manibus pedibusque ligatum
<eoban. il. 21.532>	Te procul in terras missurum Phoebe repostas,
<eoban. il. 21.533>	Hinc utriusque aures inhonesto vulnere truncas
<eoban. il. 21.534>	Facturum. nos promissis, nec iure negando
<eoban. il. 21.535>	Munere fraudati, coelestia templa reversi,
<eoban. il. 21.536>	Liquimus ingratum irati. tu nunc memor horum,
<eoban. il. 21.537>	Pro damnis bona facta refers, et lucra rependis
<eoban. il. 21.538>	Troianis, neque nobiscum consumere pergis
<eoban. il. 21.539>	Foedifragos cum divitiis, cumque urbe superba,
<eoban. il. 21.540>	Cum nuribus, cum coniugibus. Sic ille locutus
<eoban. il. 21.541>	Conticuit. tunc arcitenens Iove natus Apollo,
<eoban. il. 21.542>	Neptune, haud me equidem sapientem dixeris unquam,
<eoban. il. 21.543>	Si tecum conferre manus miserabilis ergo
<eoban. il. 21.544>	Troiani populi potero, nam frondibus omnes
<eoban. il. 21.545>	Sunt similes homines: nunc laeti, alacresque fruuntur
<eoban. il. 21.546>	Terrae muneribus nunc destituuntur, et arent.
<eoban. il. 21.547>	Nos igitur deceat desistere. si libet autem
<eoban. il. 21.548>	Depugnent alii. Sic dicens, rettulit isto
<eoban. il. 21.549>	Cum sermone pedem, nolens committere pugnam
<eoban. il. 21.550>	Cum patruo. quem venatrix Latonia spectans,
<eoban. il. 21.551>	Sic affata soror: Fugis, inquit, Apollo superbo
<eoban. il. 21.552>	Neptuno cedens? quo nunc tibi tela? quid arcus
<eoban. il. 21.553>	Incassum ex humero pendet tibi? non ego posthac
<eoban. il. 21.554>	Te possim perferre domo, velut ante, paterna
<eoban. il. 21.555>	Iactantem, quam tu in coetu persaepe deorum
<eoban. il. 21.556>	Restiteris vasti maris humida sceptra tenenti.
<eoban. il. 21.557>	Cui nihil arcitenens respondit. at inclyta Iuno
<eoban. il. 21.558>	Percita bile nigra, sic insectata Dianam:
<eoban. il. 21.559>	Quid canis, inquit, adhuc non desinis esse molesta
<eoban. il. 21.560>	Atque adversa mihi? licet arcubus atque sagittis
<eoban. il. 21.561>	Tu valeas, coetus muliebres ante, leonem
<eoban. il. 21.562>	Te pater extulerit, possisque occidere telo
<eoban. il. 21.563>	Quandocunque voles, tecum tamen omnibus armis
<eoban. il. 21.564>	Praecipue validis contendere viribus ausim.
<eoban. il. 21.565>	Et tibi erat satius per inhospita lustra ferarum
<eoban. il. 21.566>	Missilibus pavidas telis configere cervas,
<eoban. il. 21.567>	Quam sic insectari alios, et te meliores.
<eoban. il. 21.568>	Quod si pugna tibi cordi est, et te mihi praefers
<eoban. il. 21.569>	Viribus, ut possis certo condiscere signo
<eoban. il. 21.570>	Quam te sim melior, quam te sim fortior ipsa,
<eoban. il. 21.571>	Congrediamur. et haec dicens, utraque prehendens
<eoban. il. 21.572>	Ipsius arripuit laeva, dextraque sagittas:
<eoban. il. 21.573>	Atque arcum rapit ex humero, quibus aure sub ipsam
<eoban. il. 21.574>	Verberat, arridens: versae cecidere sagittae
<eoban. il. 21.575>	E pharetra, lachrymas fundens dea fugit, et arcum,
<eoban. il. 21.576>	Et teretes calamos (sua munera cara) relinquens:
<eoban. il. 21.577>	Ut fugit accipitrem latitans sub rupe columba
<eoban. il. 21.578>	Aerea. neque enim comprehendi debuit. atque hic
<eoban. il. 21.579>	Latonem alloquitur, generatus Atlantide nympha:
<eoban. il. 21.580>	Haud ego diva velim tecum committere pugnam,
<eoban. il. 21.581>	Difficile est etenim cogentis nubila divi
<eoban. il. 21.582>	Coniugibus conferre manus: licet ausa fuisti
<eoban. il. 21.583>	Saepe meas inter divos eludere vires,
<eoban. il. 21.584>	Et me postposuisse tibi. Sic dixit: at illa
<eoban. il. 21.585>	Collegit dispersa solo, celeresque sagittas,
<eoban. il. 21.586>	Atque arcum teretem, natamque secuta Dianam est.
<eoban. il. 21.587>	Iamque illa aethereum coeli conscenderet axem,
<eoban. il. 21.588>	Ante Iovis thalamum prostrata, et questa parenti
<eoban. il. 21.589>	Cum lachrymis, quae passa foret. tenuisse videres
<eoban. il. 21.590>	Incorruptibilem circum sua corpora pallam.
<eoban. il. 21.591>	Cui pater arridens Saturnius, o scelus, et cui
<eoban. il. 21.592>	Tantum in te licuit mea filia? quisve deorum
<eoban. il. 21.593>	Ausus id est? ac si mala publica facta patrasses.
<eoban. il. 21.594>	Cui dea sylvarumque potens, arcuque tremenda:
<eoban. il. 21.595>	Tantum ausa est, inquit, tua pulchra et amabilis uxor,
<eoban. il. 21.596>	Quae modo grata deos inter certamina movit.
<eoban. il. 21.597>	Tales dum secum quaerunt referuntque querelas,
<eoban. il. 21.598>	Ilion interea sacrum petit altus Apollo,
<eoban. il. 21.599>	Artifici cui structa manu sacra moenia Troiae
<eoban. il. 21.600>	Et curae et cordi fuerant, ne forsitan urbem
<eoban. il. 21.601>	Illo Argiva die caperet manus, atque ita fatis
<eoban. il. 21.602>	Vim facerent. nec enim fas tum capere alta fuisset
<eoban. il. 21.603>	Pergama. divi alii rediere in Olympia templa,
<eoban. il. 21.604>	Pars ira, pars laetitiae communiter omnes
<eoban. il. 21.605>	Affecti, assedere patri. nec fortis Achilles
<eoban. il. 21.606>	Desinit interea cuneos perrumpere, et omni
<eoban. il. 21.607>	Sternere versa loco: nunc agmina quadrupedantum,
<eoban. il. 21.608>	Nunc peditum. sicut qui fertur in aera fumus,
<eoban. il. 21.609>	Urbis ab incensae tectis, iraque deorum,
<eoban. il. 21.610>	Per loca vasta situ diffunditur, atque laborem
<eoban. il. 21.611>	Tristitiamque affert mortalibus: haud secus ira
<eoban. il. 21.612>	Atque dolore animi nimio turbatus Achilles,
<eoban. il. 21.613>	Et curam Phrygibus multam tulit, atque laborem.
<eoban. il. 21.614>	Forte senex Priamus super altae culmine turris
<eoban. il. 21.615>	Constiterat, magnum despectans altus Achillem
<eoban. il. 21.616>	Desuper, in campo palantes Troas agentem,
<eoban. il. 21.617>	Cum iam nemo vel auderet vel posset Achilli
<eoban. il. 21.618>	Conseruisse manus, ullove resistere pacto.
<eoban. il. 21.619>	Descendens igitur turrim rex deserit altam,
<eoban. il. 21.620>	Et stans ad muros, populares fatur ad aures:
<eoban. il. 21.621>	Magnanimi Troes, ne portas claudere quisquam
<eoban. il. 21.622>	Audeat, ante suam quam suscipiatur in urbem
<eoban. il. 21.623>	Turba virum fugiens, cui nunc metuendus Achilles
<eoban. il. 21.624>	Comminus insultat, perturbans omnia, cladem
<eoban. il. 21.625>	Haud dubiam nostris extremaque damna daturus,
<eoban. il. 21.626>	Ni deus avertat. quare ipsis ante receptis
<eoban. il. 21.627>	Intra urbem, patulas tum primum occludite portas,
<eoban. il. 21.628>	Obicibusque seras firmate, et condite postes.
<eoban. il. 21.629>	Valde etenim metuo, vir hic exitialis in urbem
<eoban. il. 21.630>	Ne irrumpens, hodie affligat nos clade suprema.
<eoban. il. 21.631>	Sic ait, ac illi obicibus a postibus aereis
<eoban. il. 21.632>	Amotis, subito portas habuere patentes,
<eoban. il. 21.633>	Servaruntque fuga sub moenia tuta receptos.
<eoban. il. 21.634>	Obvius his fautor fugientibus ibat Apollo,
<eoban. il. 21.635>	Ut clade a tanta eriperet. namque alta petentes
<eoban. il. 21.636>	Moenia, fessa fuga vix corpora nuda trahebant
<eoban. il. 21.637>	Pulvere sparsa, siti pereuntia. talibus ipsos
<eoban. il. 21.638>	Caedibus urgebat ferro metuendus Achilles,
<eoban. il. 21.639>	Efferus, et nimia rabie cor fractus acerbum,
<eoban. il. 21.640>	Et simul eximii decorisque et laudis avarus.
<eoban. il. 21.641>	Atque ibi tum Danai cepissent Ilion altum,
<eoban. il. 21.642>	Ni deus arcitenens movisset Agenora fortem,
<eoban. il. 21.643>	Magno Antenore progenitum, cui robora, viresque
<eoban. il. 21.644>	Indidit, et magnum contra commovit Achillem.
<eoban. il. 21.645>	Ergo procul dubiis perstabat Agenor in armis,
<eoban. il. 21.646>	Innixus fago, et multa caligine tectus,
<eoban. il. 21.647>	Si forsan vitare manus aut pellere posset
<eoban. il. 21.648>	Aeacidae validas, duramque evadere mortem.
<eoban. il. 21.649>	Verum ubi magnanimum venientem agnovit Achillem,
<eoban. il. 21.650>	Anxius ingenti curarum constitit aestu,
<eoban. il. 21.651>	Magnanimo secum sub pectore talia versans:
<eoban. il. 21.652>	Heu quid agam? nunquid fugiam, ceu Dardana pubes
<eoban. il. 21.653>	Caetera palantum? capiet me fortis Achilles
<eoban. il. 21.654>	Haud dubie, et velut imbellem iugulabit acerba
<eoban. il. 21.655>	Morte trucidandum. Quid si Troiana fugari
<eoban. il. 21.656>	Agmina tota sinam, campos ego et ardua summae
<eoban. il. 21.657>	Lustra petens Idae? densis me denique sylvis
<eoban. il. 21.658>	Includam, inde iterum rediturus in Ilion altum,
<eoban. il. 21.659>	Hesperus Oceani postquam se immiserit undis,
<eoban. il. 21.660>	Sudorem abloturus equis? quid nunc tamen isthaec
<eoban. il. 21.661>	Consultat secum hic animus? ne forte reversum
<eoban. il. 21.662>	In campo me corripiat pede fervidus urgens
<eoban. il. 21.663>	Aeacides celeri, neque sit post ulla facultas
<eoban. il. 21.664>	Effugiendi atrae crudelia vulnera mortis.
<eoban. il. 21.665>	Quandoquidem ille aliis praepollet viribus unus
<eoban. il. 21.666>	Omnibus. hunc igitur contra si fortibus armis
<eoban. il. 21.667>	Ante urbem stetero, quid si non fruster ab omni
<eoban. il. 21.668>	Parte cadens voto? quod et hic penetrabile telo
<eoban. il. 21.669>	Corpus habet, nec plus anima licet optimus una.
<eoban. il. 21.670>	Mortalem namque esse ferunt, Saturnius ipsum
<eoban. il. 21.671>	Quamvis praeclarum prae cunctis reddidit unum.
<eoban. il. 21.672>	Haec dicens, in magnanimum conversus Achillem,
<eoban. il. 21.673>	Constitit insano pugnae correptus amore:
<eoban. il. 21.674>	Ac veluti sylva praeceps cum pardus ab alta
<eoban. il. 21.675>	Irruit adversi venantis in arma, nec ullum
<eoban. il. 21.676>	Clamorem, nec tela timens, quod corpora si quis
<eoban. il. 21.677>	Illius attigerit ferro prior, ocyus illum
<eoban. il. 21.678>	Persequitur solum, nec deserit ante virum, quam
<eoban. il. 21.679>	Aut raptum interimat, ferro aut cadat ipse cruento:
<eoban. il. 21.680>	Sic Antenorides clarusque et fortis Agenor,
<eoban. il. 21.681>	Non prius ulla fugae trepidae dare terga volebat,
<eoban. il. 21.682>	Quam fortem expertus pugna aggrederetur Achillem.
<eoban. il. 21.683>	Sed clypeo forti atque habili protectus, et hasta,
<eoban. il. 21.684>	Fertur in adversum, clamans: Fortissime Achille,
<eoban. il. 21.685>	Iam nimium spes vana fuit tibi, posse superbum
<eoban. il. 21.686>	Ilion expugnare hodie, sed pectore demens.
<eoban. il. 21.687>	Nam superamus adhuc multique et fortia Troes
<eoban. il. 21.688>	Pectora, qui dulcem patriam defendere caris
<eoban. il. 21.689>	Pro natis, pro coniugibus possimus: at ipse
<eoban. il. 21.690>	Tu mortem huc sequeris: Sic ille loquutus, et audax
<eoban. il. 21.691>	Et fortis bellator, acutum misit in hostem
<eoban. il. 21.692>	Intorquens telum, nec aberrans hasta sub ipsum
<eoban. il. 21.693>	In crus est delata genu, nova vincula magnae
<eoban. il. 21.694>	Insonuere ocreae, ferrumque ex aere resultans
<eoban. il. 21.695>	Divino, nihil offendit, nihil inde recidit.
<eoban. il. 21.696>	Tunc animo indignans contra illum invasit Achilles,
<eoban. il. 21.697>	Sed nec ut occideret sub Achille est passus Apollo,
<eoban. il. 21.698>	Nec decus hoc illi tribuit: sed nube receptum,
<eoban. il. 21.699>	Sustulit e pugna, turbaque avertit Achillem
<eoban. il. 21.700>	Fraude nova. similis nam cuncta Antenore nato,
<eoban. il. 21.701>	Stans procul impetiit telis. tum saevus Achilles
<eoban. il. 21.702>	Currere, cedentisque sequi vestigia divi,
<eoban. il. 21.703>	Usque ad aquas, et iam nimis illi nota Scamandri
<eoban. il. 21.704>	Littora, fraude nova deus oblectarier, ille
<eoban. il. 21.705>	Sperare hunc celeri se posse prehendere cursu.
<eoban. il. 21.706>	At nimia Troes capti formidine, in urbem
<eoban. il. 21.707>	Turmatim sese referunt, implentque recepti
<eoban. il. 21.708>	Moenia. namque extra nec se expectare vicissim
<eoban. il. 21.709>	Audebant, nec qui caderent, fugerentve morari:
<eoban. il. 21.710>	Sed trepidi pedibus sibi consuluere citatis.