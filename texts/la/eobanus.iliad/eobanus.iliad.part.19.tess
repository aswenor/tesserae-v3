<eoban. il. 19.1>	Interea croceum promens aurora colorem,
<eoban. il. 19.2>	Oceanique patris surgens e fluctibus, almam
<eoban. il. 19.3>	Humano generi lucem, divisque ferebat.
<eoban. il. 19.4>	Cum Thetis arma ferens, Vulcania dona, carinas
<eoban. il. 19.5>	Constitit ad celeres. Ubi postquam invenit Achillem
<eoban. il. 19.6>	Patroclo affusum, lachrymisque invisa rigantem
<eoban. il. 19.7>	Vulnera, cum sociis plorantibus: astitit autem,
<eoban. il. 19.8>	Apprendensque manu natum, sic diva profatur:
<eoban. il. 19.9>	Sit licet ille dolor vehemens, carissime fili,
<eoban. il. 19.10>	Linquamus tamen exanimem, tu corpus amici
<eoban. il. 19.11>	Desere, et his armis accingere, quae tibi porto,
<eoban. il. 19.12>	Vulcani perfecta manu, conflata caminis:
<eoban. il. 19.13>	Qualia nemo virum de tot mortalibus unquam
<eoban. il. 19.14>	Induit. haec dicens, coelestia munera nato
<eoban. il. 19.15>	Obtulit ante pedes. sonitum proiecta dederunt
<eoban. il. 19.16>	Arma solo: stupuere animis et lumina capti
<eoban. il. 19.17>	Myrmidones: siquidem tanto fulgore micabant,
<eoban. il. 19.18>	Ut visentum acies perstringeret. infremit ira
<eoban. il. 19.19>	Concitus Aeacides, totoque ardentis ab ore
<eoban. il. 19.20>	Scintillae absistunt: ardere et lumina flammis
<eoban. il. 19.21>	Torva videbantur, spectantis munera divum.
<eoban. il. 19.22>	Sed tamen et donis et tanto laetus honore
<eoban. il. 19.23>	Gaudet, et expleri mentem nequit illa tuendo,
<eoban. il. 19.24>	Tam docta variata manu, tam daedala spectans.
<eoban. il. 19.25>	Tum matrem alloquitur: Mater mea, talibus armis
<eoban. il. 19.26>	Me deus exornat, non qualibus esse decebat
<eoban. il. 19.27>	Membra armata hominum, sed corpora sola deorum.
<eoban. il. 19.28>	Sed nunc absque mora tam pulchris induar armis.
<eoban. il. 19.29>	Sed metuo, ne ad Patrocli neglecta volantes
<eoban. il. 19.30>	Vulnera corrumpant animalcula tabida, muscae,
<eoban. il. 19.31>	Unde scaturierint rodentes mortua vermes.
<eoban. il. 19.32>	Solvit enim foeda totum putredine corpus,
<eoban. il. 19.33>	Tabida nervosae cum spinae facta medulla est.
<eoban. il. 19.34>	Cui mater: Nihil haec fili te cura fatiget.
<eoban. il. 19.35>	Nos mala vulneribus prohibebimus omnia crudis
<eoban. il. 19.36>	Quae nocuisse queant, etiam si inhumatus in annum
<eoban. il. 19.37>	Patroclus iaceat, servabitur integer, atque
<eoban. il. 19.38>	Incorruptus erit: Tu nunc heroas Achivos
<eoban. il. 19.39>	In coetum dispersa iube per castra vocari,
<eoban. il. 19.40>	Ut magno coram ipse reconcilieris Atridae.
<eoban. il. 19.41>	Ipse tibi deinde arma gerenda in praelia sumes.
<eoban. il. 19.42>	Haec dicens, simul ipsum infuso robore firmat,
<eoban. il. 19.43>	Patrocli ambrosiam rubicundaque nectara stillans
<eoban. il. 19.44>	Naribus infudit, ne tristi viscera tabo
<eoban. il. 19.45>	Defluerent. post accedens ad littus Achilles,
<eoban. il. 19.46>	Horrendum insonuit clamans, heroas Achivum
<eoban. il. 19.47>	Excitat: ad naves, sine nomine turba, relicti
<eoban. il. 19.48>	Calones, lixaeque, et qui vulgaria mensae
<eoban. il. 19.49>	Munera curabant, navaliaque arma, penuque
<eoban. il. 19.50>	Omne, culinarum artifices, venere vocanti
<eoban. il. 19.51>	Parentes primi, quod mirarentur, Achilles
<eoban. il. 19.52>	Quidnam prodierit, quem tot cessasse diebus
<eoban. il. 19.53>	Constiterit. venere autem, sed claudus uterque,
<eoban. il. 19.54>	Magnanimi duo, Tydides, et fortis Ulysses,
<eoban. il. 19.55>	Nitentes hastis, quod adhuc dum cruda gerebant
<eoban. il. 19.56>	Vulnera: et hi primi in coetu sedere volentes.
<eoban. il. 19.57>	Tum rex Atrides, sed et ipse ex vulnere languens,
<eoban. il. 19.58>	Quod crudele Coon in pugna inflixerat ipsi,
<eoban. il. 19.59>	Ille Coon Antenorides. Iam plena coronae
<eoban. il. 19.60>	Concio tota fuit, iam consedere vocati
<eoban. il. 19.61>	Argivi proceres omnes. tum surgit Achilles,
<eoban. il. 19.62>	Et stans: Rex Atrida (inquit) quo tempore nobis
<eoban. il. 19.63>	Incidit ira deum, quo nos discordia vecors
<eoban. il. 19.64>	Disiunxit, quam tunc satius meliusque fuisset
<eoban. il. 19.65>	Omnibus his, nobisque etiam, si diva puellam
<eoban. il. 19.66>	(Illam quae nobis insani causa furoris
<eoban. il. 19.67>	Irarumque fuit) volucri Diana sagitta
<eoban. il. 19.68>	Fixisset, quo capta die nos vertimus altae
<eoban. il. 19.69>	Moenia Lyrnesi: neque enim tot pubis Achivae
<eoban. il. 19.70>	(Me nimis irato) cecidissent milia, nec se
<eoban. il. 19.71>	Tantopere nostris satiasset caedibus Hector,
<eoban. il. 19.72>	Insultans, cui nostra suas contentio vires
<eoban. il. 19.73>	Auxit. et heu nimium fuit utilis omnibus istis
<eoban. il. 19.74>	Qui Troiam, quicunque colunt loca proxima Troiae:
<eoban. il. 19.75>	Cuius ego Danaos in longum temporis aevum
<eoban. il. 19.76>	Nunquam oblituros reor. at nunc acta remitti
<eoban. il. 19.77>	Est aequum, quamvis doleant: nunc pectore motus
<eoban. il. 19.78>	Sedandi irarum placido, placabilis irae
<eoban. il. 19.79>	Magnanimum decet esse virum: nunc ipse remitto
<eoban. il. 19.80>	Ut decet, indignos vesani pectoris aestus.
<eoban. il. 19.81>	Verum age pulchricomos produc in praelia Achivos,
<eoban. il. 19.82>	Obvius experiar Troas, num classe relicta
<eoban. il. 19.83>	In nos ire velint alacres, an ad alta reverti
<eoban. il. 19.84>	Pergama. Sed puto sponte aliquem conversa daturum
<eoban. il. 19.85>	Terga fugae, si nostrae ictus effugerit hastae.
<eoban. il. 19.86>	Sic ait. at Danai laeti audivere, videntes
<eoban. il. 19.87>	Consedisse gravi generosum pectus ab ira
<eoban. il. 19.88>	Magnanimi Aeacidae: tum surgens rex Agamemnon
<eoban. il. 19.89>	A solio (neque enim medium prodibat in orbem)
<eoban. il. 19.90>	Magnanimi heroes Danai decet, inquit, et aequum est,
<eoban. il. 19.91>	Stantem audire loqui me, sic, ut nemo loquenti
<eoban. il. 19.92>	Obstrepat. est etenim vel magna laude diserto
<eoban. il. 19.93>	Difficile, in magno populo coetuque frequenti
<eoban. il. 19.94>	Dicere. nam quo pacto aliquis vel dixerit aequis
<eoban. il. 19.95>	Audieritve animis, quando bonus ipse suorum
<eoban. il. 19.96>	Orator subito turbetur saepe tumultu.
<eoban. il. 19.97>	Sed mihi magnanimo nunc est et gestit Achilli
<eoban. il. 19.98>	Respondere animus, mea dicta attendite Graii.
<eoban. il. 19.99>	Saepius his mecum proceres de rebus Achivos
<eoban. il. 19.100>	Certantes memini, quarum tamen ipse nec author
<eoban. il. 19.101>	Et neque causa fui: sed Iuppiter, et grave fatum,
<eoban. il. 19.102>	Et furor in tenebris habitantis Erinnyos atrae,
<eoban. il. 19.103>	Hi mihi persuasere nefas, caecumque furorem,
<eoban. il. 19.104>	Quando ego praeripui Bryseida stultus Achilli
<eoban. il. 19.105>	Formosam. Sed quid facerem? deus omnia nutu
<eoban. il. 19.106>	Dirigit aeterno, Iovis est facienda voluntas.
<eoban. il. 19.107>	Ipsa Iovis proles mortalibus omnibus Ate,
<eoban. il. 19.108>	Noxia mille modis, pedibus non mollibus unquam
<eoban. il. 19.109>	Repit humi, verum capita ipsa et maxima rerum
<eoban. il. 19.110>	Aggrediens homines affligit, et inter amicos
<eoban. il. 19.111>	Saepe simultates et noxia iurgia spargit.
<eoban. il. 19.112>	Namque nec ipsa Iovi magno quandoque pepercit:
<eoban. il. 19.113>	Quanquam hunc esse ferunt hominum primum atque deorum.
<eoban. il. 19.114>	Hunc etenim Iuno (mulier licet) arte fefellit,
<eoban. il. 19.115>	Fraudibus instructa, quo tempore viperecidam
<eoban. il. 19.116>	Alcmene paritura fuit Boeotide in urbe
<eoban. il. 19.117>	Thebarum, supera tunc iactabundus in aula
<eoban. il. 19.118>	Iuppiter affatur divos: Et ut ista sit, inquit,
<eoban. il. 19.119>	Certa meae vobis sententia cognita mentis,
<eoban. il. 19.120>	(Promam etenim quaecunque animus mihi parturit intus)
<eoban. il. 19.121>	Lux hodierna virum, Lucinaque diva, labores
<eoban. il. 19.122>	In partu relevans, fatis ridentibus, edent
<eoban. il. 19.123>	E nostro genere, et nostro de sanguine natum,
<eoban. il. 19.124>	Vicinos late populos qui marte subactos
<eoban. il. 19.125>	Imperio reget, et multos dominabitur annos.
<eoban. il. 19.126>	Huic instructa dolis respondit regia Iuno:
<eoban. il. 19.127>	Falleris: haud etenim verba haec res ipsa sequetur.
<eoban. il. 19.128>	At mihi nunc iura, per quae pater optime nunquam
<eoban. il. 19.129>	Fallere sacra soles, fore facta aequalia verbis:
<eoban. il. 19.130>	Scilicet, ut late populos ditione gubernet,
<eoban. il. 19.131>	Lux hodierna virum quemcunque educet ab alvo
<eoban. il. 19.132>	Materna, de gente tua, de sanguine nostro.
<eoban. il. 19.133>	Sic ait, ipse doli securus Iuppiter huius,
<eoban. il. 19.134>	Nec fraudem metuens, iurat quae fallere nunquam
<eoban. il. 19.135>	Sacra solet. quam rem sibi saepius inde molestam
<eoban. il. 19.136>	Iuppiter indoluit: nam mox Saturnia coelo
<eoban. il. 19.137>	Devolat, Argolicumque petens delabitur Argos.
<eoban. il. 19.138>	Uxorem Stheneli Persidae namque sciebat,
<eoban. il. 19.139>	Ferre uterum puero gravidam. iam septimus illi
<eoban. il. 19.140>	Mensis erat, nec dum cruda maturus in alvo
<eoban. il. 19.141>	Foetus, at auxilio peperit Iunonis eadem
<eoban. il. 19.142>	Luce marem puerum, remorato tempore partus
<eoban. il. 19.143>	Formosae Alcmenes. tum coelo reddita Iuno,
<eoban. il. 19.144>	His affata Iovem, breviter, sermonibus usa est:
<eoban. il. 19.145>	Iuppiter omnipotens, haec imis sensibus hauri,
<eoban. il. 19.146>	Quae tibi nunc dicam: vitalibus editus auris
<eoban. il. 19.147>	Prodiit Eurystheus hodie, de coniuge natus
<eoban. il. 19.148>	Persidae Stheneli, te non indigna propago,
<eoban. il. 19.149>	Sanguinis ille tui, populos qui legibus aequis
<eoban. il. 19.150>	Et regat, et merito patriis dominetur in Argis.
<eoban. il. 19.151>	Iuppiter his animo nimium commotus acerbo,
<eoban. il. 19.152>	Vertice contortis comprensam crinibus Aten,
<eoban. il. 19.153>	Iuravit nunquam redituram ad lucida coeli
<eoban. il. 19.154>	Sidera, non unquam deinceps in parte futuram
<eoban. il. 19.155>	Sedis Olympiacae, quae tantum affligere posset
<eoban. il. 19.156>	Res hominum divumque, et inutilis omnibus esset.
<eoban. il. 19.157>	Haec dicens, raptamque coma pedibusque rotatam
<eoban. il. 19.158>	Praecipitem terras coelo deiecit ab alto,
<eoban. il. 19.159>	Perpetuo humanis nocituram tempore rebus.
<eoban. il. 19.160>	Et sic ille Iovi carissimus, omne laborum,
<eoban. il. 19.161>	Filius, est per fata genus tolerare coactus
<eoban. il. 19.162>	Rege sub Eurystheo. Sic (cum fortissimus Hector
<eoban. il. 19.163>	Tot Danaum leto dederit, grave dedecus) Aten
<eoban. il. 19.164>	Non potui vitare miser, quae prima malorum
<eoban. il. 19.165>	Nobis causa fuit. quae cum verissima dicam,
<eoban. il. 19.166>	Et me tunc animo, tunc sensu pectoris omni
<eoban. il. 19.167>	Iuppiter exuerit, magno nos rursus Achilli
<eoban. il. 19.168>	Mutua coniungat non vano gratia nexu.
<eoban. il. 19.169>	Verum, age, nunc tu te expedias fortissime Achilles,
<eoban. il. 19.170>	Et reliquos hortare, ut eant in praelia tecum.
<eoban. il. 19.171>	Munera, quae tibi cunque bonus promisit Ulysses,
<eoban. il. 19.172>	In tua castra profectus heri, tibi certa dabuntur.
<eoban. il. 19.173>	Ne dubita, quod si libet expectare, tametsi
<eoban. il. 19.174>	In pugnam properas, tibi mox de navibus isthaec
<eoban. il. 19.175>	Omnia sistentur praesentia, ut ista libenter
<eoban. il. 19.176>	Quam tibi dem certis possis cognoscere signis.
<eoban. il. 19.177>	Cui pedibus celer extemplo respondit Achilles:
<eoban. il. 19.178>	Heroum rex Atrida, seu dona daturusAchilles Agamemnoni.
<eoban. il. 19.179>	Sis mihi, quae decuit: seu voti poenitet, esto
<eoban. il. 19.180>	Arbitrii res ista tui, nunc cura gerendi
<eoban. il. 19.181>	Debuit esse prior nobis ante omnia belli.
<eoban. il. 19.182>	Nec patitur res ista moram, cum stemus ab hoste
<eoban. il. 19.183>	Non procul: et magnum superest opus, et labor ingens,
<eoban. il. 19.184>	Ut quando primam ante aciem, prima agmina Troum
<eoban. il. 19.185>	Pellentem reliqui videant, imitentur Achillem.
<eoban. il. 19.186>	Consilio bonus hunc contra sic infit Ulysses:
<eoban. il. 19.187>	Etsi tu virtute aliis et robore praestas
<eoban. il. 19.188>	Omnibus Aeacida, non sic tamen ista decebit
<eoban. il. 19.189>	Bella geras, ut ieiunos educere Graios
<eoban. il. 19.190>	Dardanidas contra instituas, cum praelia finem
<eoban. il. 19.191>	Non ita sint habitura brevi. postquam semel acres
<eoban. il. 19.192>	Conseruere manus, vires deus addit utrisque,
<eoban. il. 19.193>	Inspiratque animos: Sed nunc age corpora curent,
<eoban. il. 19.194>	Intra castra iube, quo viribus auctior omnis
<eoban. il. 19.195>	Sufficiat sibi susceptis exercitus armis.
<eoban. il. 19.196>	Quis consistat enim decertans solis ab ortu,
<eoban. il. 19.197>	Usque sub occasum ieiuno corpore miles?
<eoban. il. 19.198>	Nam licet excellant generoso in corpore vires,
<eoban. il. 19.199>	Membra tamen si fluxa sitique fameque laborent,
<eoban. il. 19.200>	Languescunt, genua aegra labant, et crura vacillant.
<eoban. il. 19.201>	At si pasta cibo, vinoque refecta suavi,
<eoban. il. 19.202>	Corpora sint, tolerant aestus, pugnaeque laborem
<eoban. il. 19.203>	Vulnifico totis stantum sub marte diebus,
<eoban. il. 19.204>	Crescit et accedens vires audacia firmat.
<eoban. il. 19.205>	Quare age discubitum vadant in castra iubeto.
<eoban. il. 19.206>	Interea celsis e navibus omnia Atrides
<eoban. il. 19.207>	Munera proferri iubeat, ponique frequentis
<eoban. il. 19.208>	In coetu populi, tota ut spectante corona
<eoban. il. 19.209>	Accipias: ipse assurgens tibi iuret, amicae
<eoban. il. 19.210>	Nulla coire tuae se velle cubilia secum:
<eoban. il. 19.211>	Ut sint connubio, sicut decet esse, pudico
<eoban. il. 19.212>	Coniuncti. rex Argivum clarissime Atrida,
<eoban. il. 19.213>	Tu quoque nunc hilari facito sub pectore tristes
<eoban. il. 19.214>	Affectus cohibe: post in tentoria ductum
<eoban. il. 19.215>	Accipies coena te digna et divite Achillem,
<eoban. il. 19.216>	Nec quicquam, quod te ipse putes debere, relinquas.
<eoban. il. 19.217>	Hoc pacto erga alios evades iustior omnes.
<eoban. il. 19.218>	Non etenim turpe est regi, nec crimen habendum,
<eoban. il. 19.219>	Si studeat placare virum, quem laeserit olim
<eoban. il. 19.220>	Ipse prior. Cui sic respondet rex Agamemnon:
<eoban. il. 19.221>	Laudo equidem Laertiade quaecunque locutus,
<eoban. il. 19.222>	Omnia vera refers, atque ordine cuncta profaris.
<eoban. il. 19.223>	Et iurare placet, nec fallere: quodque monebas,
<eoban. il. 19.224>	Prorsus idem monet hic animus, modo perstet Achilles,
<eoban. il. 19.225>	Nec nimium properet: dum vos maneatis, et ipsi
<eoban. il. 19.226>	Munera donec eant latum, redeantque ferentes,
<eoban. il. 19.227>	Et nos praestemus iurandi debita iuris.
<eoban. il. 19.228>	Quis tamen expediat melius te hoc munus Ulysse?
<eoban. il. 19.229>	Vade igitur, quoscunque voles tibi delige toto
<eoban. il. 19.230>	E populo iuvenes, qui tecum ad curva profecti
<eoban. il. 19.231>	Rostra carinarum, cum pulchris dona puellis
<eoban. il. 19.232>	Huc referant, quae promisi me dona daturum.
<eoban. il. 19.233>	Verrem Talthybius ferat in media agmina Graium,
<eoban. il. 19.234>	Sacrificetque Iovi, spectantique omnia soli.
<eoban. il. 19.235>	Talia dicentem, sic est affatus Achilles:
<eoban. il. 19.236>	Magnanime Atrida Danaum rex armipotentum,
<eoban. il. 19.237>	Haec alias tristis perfuncti munere belli
<eoban. il. 19.238>	(Quanquam non adeo mens huc festinet anhelans)
<eoban. il. 19.239>	Et meliore istam peragemus tempore causam.
<eoban. il. 19.240>	Nunc Danai ad naves tot milia ab Hectore diro
<eoban. il. 19.241>	Interfecta iacent, ex quo illi gloria talis
<eoban. il. 19.242>	Ab Iove concessa est: vos nunc prandebitis? ite,
<eoban. il. 19.243>	Ducite pransuros comites: ego tristia ducam
<eoban. il. 19.244>	Ieiunos Danaos in praelia, donec amicum
<eoban. il. 19.245>	Sol petat Oceanum: clades et dedecus ulti
<eoban. il. 19.246>	Argivum, large coenabimus. ante ciborum
<eoban. il. 19.247>	Nulla fames erit, et potus mihi nulla voluptas.
<eoban. il. 19.248>	Quando domi iacet Hectorea confossus amicus
<eoban. il. 19.249>	Cuspide, vestibulum iuxta mihi, quem super aegri
<eoban. il. 19.250>	Nunc mihi Myrmidones lugent. nulla ergo ciborum
<eoban. il. 19.251>	Aut potus mihi cura: sed insani improba martis
<eoban. il. 19.252>	Est sitis, et fletus amor immoderatus amari,
<eoban. il. 19.253>	Quem nostris manibus concisus sentiat hostis.
<eoban. il. 19.254>	Huic ita consiliis prudens respondit Ulysses:
<eoban. il. 19.255>	Pelida Graium fortissime, tu mihi longe
<eoban. il. 19.256>	Artibus armorum praestas, et viribus hastae:
<eoban. il. 19.257>	Verum ego te ingenio supero prudente, ferendis
<eoban. il. 19.258>	Consiliis, et te qui sum provectior annis,
<eoban. il. 19.259>	Pluraque te novi. quocirca advertere debes
<eoban. il. 19.260>	Haec mea dicta animo: queis possis vera doceri.
<eoban. il. 19.261>	Temporis exigui spacio satiantur amari
<eoban. il. 19.262>	Martis amore homines, cum ferro ut falce manipli
<eoban. il. 19.263>	In terram plures recidunt, nec plurima messis
<eoban. il. 19.264>	Consequitur: postquam plus iusta parte bilancem
<eoban. il. 19.265>	Iuppiter inclinat, qui per discrimina belli
<eoban. il. 19.266>	Custodit servatque homines. quod si quis inerti
<eoban. il. 19.267>	Forte fame pereat, non est lugendus Achivis.
<eoban. il. 19.268>	Quovis nempe die spectantur multa cadentum
<eoban. il. 19.269>	Funera: qui duri cum cessavere labores,
<eoban. il. 19.270>	Condendi sub humum sunt. his quoque qui meliores
<eoban. il. 19.271>	Ingenio, exiguo concludunt tempore luctum.
<eoban. il. 19.272>	Qui vero e duri superant certamine martis,
<eoban. il. 19.273>	Hos adhibere decet curam potusque cibique,
<eoban. il. 19.274>	Viribus ut validi venienti audacius hosti
<eoban. il. 19.275>	Occurrant: nec quisquam alia est ratione ciendus
<eoban. il. 19.276>	Ad pugnam e populo, nec in alta miles Achivum
<eoban. il. 19.277>	Classe relinquendus quisquam. Sed fortibus omnes
<eoban. il. 19.278>	In Troas delati animis, pugnemus in hostem.
<eoban. il. 19.279>	Dixit, et illustri prognatos Nestore, et acrem
<eoban. il. 19.280>	Phylidenque Megeta, Thoantaque, Merionemque,
<eoban. il. 19.281>	Et Creontiaden Lycomedea, dein Menalippum,
<eoban. il. 19.282>	Suscipiens comites, venit in tentoria magni
<eoban. il. 19.283>	Atridae, septemque ab eo pulchrosque novosque
<eoban. il. 19.284>	Praemissos tripodas, bis denos inde lebetas,
<eoban. il. 19.285>	Quattuor hinc ter equos, tum septem mirificorum
<eoban. il. 19.286>	Artifices operum forma praestante puellas,
<eoban. il. 19.287>	Octavam flavo Briseida crine decoram,
<eoban. il. 19.288>	Appensis auri posthaec bis quinque talentis,
<eoban. il. 19.289>	Dona sequebantur iuvenes preciosa ferentes
<eoban. il. 19.290>	Praeclaro Laerte satum. quibus omnibus ipso
<eoban. il. 19.291>	In coetu populi positis, surrexit Atrides,
<eoban. il. 19.292>	Iuxta Talthybius praeco assistebat, utraque
<eoban. il. 19.293>	Porcellum retinens. ibi regum maximus ampla
<eoban. il. 19.294>	Vagina eductum stringens dum sustinet ensem,
<eoban. il. 19.295>	(Alta omni in populo tenuere silentia cuncti
<eoban. il. 19.296>	Dum rex verba facit, sic fas, sic iura iubebant)
<eoban. il. 19.297>	Ille alta elatos tollens ad sidera vultus,
<eoban. il. 19.298>	Haec in verba Iovem sublata est voce precatus:
<eoban. il. 19.299>	Sint mihi nunc testes primum pater ille deorum
<eoban. il. 19.300>	Iuppiter, et mater tellus, et lumina solis,
<eoban. il. 19.301>	Et furiae, ultrices iurantum falsa sub orco,
<eoban. il. 19.302>	Me non cognovisse aliquo Briseida tactu,
<eoban. il. 19.303>	Seu vi, sive aliquo quocunque libidinis aestu
<eoban. il. 19.304>	Permotum, verum intactam tenuisse puellam.
<eoban. il. 19.305>	Si quid in hoc homines iurandi iure fefelli,
<eoban. il. 19.306>	Quae iuravi eadem contestor numina, poenis
<eoban. il. 19.307>	Afficiant, quae debentur qui frivola iurant.
<eoban. il. 19.308>	Sic ait, et pecudis iugulum ferit ense recidens
<eoban. il. 19.309>	Talthybius, quam mox in fluctus aequoris escam
<eoban. il. 19.310>	Piscibus abiecit. tum surgens magnus Achilles,
<eoban. il. 19.311>	Fortes alloquitur Danaos, atque ista profatur:
<eoban. il. 19.312>	Iuppiter, ingentes miseris mortalibus affers
<eoban. il. 19.313>	Erumnas. nec enim me proritasset ad iram
<eoban. il. 19.314>	Rex Danaum, neque praerepta turbasset amica,
<eoban. il. 19.315>	Si non tot perimi voluisses milia Graium.
<eoban. il. 19.316>	Sed nunc tempus erat curandi corpora amici,
<eoban. il. 19.317>	Praelia post Phrygibus laturi dira petemus.
<eoban. il. 19.318>	Sic ait. et coetu misso, sua quisque petebant
<eoban. il. 19.319>	Dilapsi iuvenes tentoria. Thessala pubes
<eoban. il. 19.320>	Dona sequebantur laeti, quique illa ferebant,
<eoban. il. 19.321>	Aeacidae iam praevalidam conscendere navem,
<eoban. il. 19.322>	Ponere dona manu, iussae residere puellae,
<eoban. il. 19.323>	In stabula aeripedes agere ad praesepia servi.
<eoban. il. 19.324>	At Veneri similis formam Briseis, ut intus
<eoban. il. 19.325>	Constitit, et ferro confossum vidit acuto
<eoban. il. 19.326>	Patroclum exanimem, super et lugubre cadaver
<eoban. il. 19.327>	Vulneraque incumbens, pectus laniata decorum,
<eoban. il. 19.328>	Et molles laniata genas, flavamque comarum
<eoban. il. 19.329>	Caesariem vellens, querulis ululatibus auras
<eoban. il. 19.330>	Implet, et illachrymans: Anima mihi carior (inquit)
<eoban. il. 19.331>	Heu qualis Patrocle iaces? vivum ipsa reliqui
<eoban. il. 19.332>	Hinc abiens, cassum invenio te luce reversa.
<eoban. il. 19.333>	Sic mala fata malis miserae mihi Iuppiter addit
<eoban. il. 19.334>	Accumulans: cui me nuptam tribuere parentes,
<eoban. il. 19.335>	Mors tulit atra virum, patriae pro moenibus ausum
<eoban. il. 19.336>	Decertare manu: quo tres quoque tempore fratres
<eoban. il. 19.337>	Hausit acerba dies, genitos ab utroque parente,
<eoban. il. 19.338>	Germanos mihi: tum tu me fata impia flentem,
<eoban. il. 19.339>	Coniuge cum caeso magni praeclara Myneti
<eoban. il. 19.340>	Moenia dirueret populorum victor Achilles,
<eoban. il. 19.341>	Tum tu me flentem solatus es optime Graium,
<eoban. il. 19.342>	Pollicitus dare velle operam, quo magnus Achilles
<eoban. il. 19.343>	Duceret uxorem miseram me, et navibus altis
<eoban. il. 19.344>	Impositam patriae secum deferret ad oras,
<eoban. il. 19.345>	Atque apud insignem iuga connubialia Phthiam
<eoban. il. 19.346>	Conficeret, mecum turba celebrante Hymenaeum
<eoban. il. 19.347>	Myrmidonum. merito ergo queror, lachrymisque peremptum
<eoban. il. 19.348>	Insolabilibus te prosequor: Ista querenti
<eoban. il. 19.349>	Afflebant aliae quoque, et ingemuere puellae,
<eoban. il. 19.350>	Omnes Patroclum, dira omnes fata dolentes.
<eoban. il. 19.351>	Ipsum turba senum circum venere, rogantes
<eoban. il. 19.352>	Ante cibum caperet, quam Martia bella subiret.
<eoban. il. 19.353>	Ipse negans, verbis sic est conquestus Achilles:
<eoban. il. 19.354>	Si quis adest, fido qui sit mihi pectore amicus,
<eoban. il. 19.355>	Ne pergat suadere cibum me sumere, donec
<eoban. il. 19.356>	Explero hunc animi (quo nunc consumor acerbo)
<eoban. il. 19.357>	Moerorem, poenasque exegero morte superbi
<eoban. il. 19.358>	Priamidae, telis victricibus ultus amicum.
<eoban. il. 19.359>	Et certum est gustare nihil potusve cibive,
<eoban. il. 19.360>	Donec in occiduas sol sese immerserit undas.
<eoban. il. 19.361>	Haec dicens, alios dimisit abire volentes.
<eoban. il. 19.362>	Restiterant tamen ex aliis pars optima regum,
<eoban. il. 19.363>	Atridae gemini fratres, et fortis Ulysses,
<eoban. il. 19.364>	Nestor et Idomeneus, et canens tempora Phoenix,
<eoban. il. 19.365>	Quaerentes adhibere animo solatia tristi.
<eoban. il. 19.366>	Noluit ille tamen prius illa admittere, quam se
<eoban. il. 19.367>	Sanguineo expleret per tristia praelia marte.
<eoban. il. 19.368>	Namque priora animo volvens, lachrymisque subortis
<eoban. il. 19.369>	Ingemuit: Lautam nobis carissime coenam
<eoban. il. 19.370>	Apposuisti, inquit, Danai quo tempore pressi
<eoban. il. 19.371>	Troianis equitum turmis cessere, volentes
<eoban. il. 19.372>	Quo possent pacto lachrymosum avertere bellum.
<eoban. il. 19.373>	Nunc armis spoliate iaces, et luminis aura.
<eoban. il. 19.374>	Verum ego te propter nec edam, nec pocula sumam,
<eoban. il. 19.375>	Moestus morte tua: qua non contingere quicquam
<eoban. il. 19.376>	Invita nobis potuisset acerbius unquam,
<eoban. il. 19.377>	Non si defunctum genitorem Pelea fato
<eoban. il. 19.378>	Audissem, qui nunc Phthiae quoque fundit inanes
<eoban. il. 19.379>	Infoelix lachrymas pro me, qui ad moenia Troiae
<eoban. il. 19.380>	Tristia bella gero, vesanum propter amorem
<eoban. il. 19.381>	Exitiosae Helenes. non, si mihi carus obisset
<eoban. il. 19.382>	Filius, in Scyro qui nunc nutritur aquosa,
<eoban. il. 19.383>	Ille Neoptolemus, vita mihi carior ipsa,
<eoban. il. 19.384>	Si modo adhuc vivens vitali vescitur aura.
<eoban. il. 19.385>	Sperabam siquidem, procul hic ab equestribus Argis
<eoban. il. 19.386>	Me solum miserae positurum lumina vitae,
<eoban. il. 19.387>	Te fausto in patriam rediturum sidere Phthiam,
<eoban. il. 19.388>	Vivus ut e Scyro revocares praepete vectus
<eoban. il. 19.389>	Nave Neoptolemum, qui regna paterna teneret,
<eoban. il. 19.390>	Praeclaramque domum. genitorem Pelea namque
<eoban. il. 19.391>	Arbitror excessisse olim vitalibus auris:
<eoban. il. 19.392>	Vel, si vivit adhuc, confectum aetate senili,
<eoban. il. 19.393>	Et tristem moerore animi, qui nuncia nostrae
<eoban. il. 19.394>	Expectet mortis: lachrymis haec fatus obortis,
<eoban. il. 19.395>	Et reliquis movit lachrymas senioribus. Illi
<eoban. il. 19.396>	Namque recordantes quae quisque reliquerit olim
<eoban. il. 19.397>	In domibus patriis, humectant lumina fletu.
<eoban. il. 19.398>	Quos ab Olympiaca miseratus Iuppiter arce,
<eoban. il. 19.399>	Accitam paucis affatur Pallada dictis:
<eoban. il. 19.400>	Filia nunc, inquit, prorsus neglecta relinquis
<eoban. il. 19.401>	Fortis corda viri, nec quicquam curat Achilles
<eoban. il. 19.402>	Quam residere apud exanimem pro classe Patroclum,
<eoban. il. 19.403>	Impastum impotumque, abierunt caetera pransum
<eoban. il. 19.404>	Agmina. Sed summo tu mox delabere Olympo,
<eoban. il. 19.405>	Et dulci Ambrosia, tum suavi nectaris haustu
<eoban. il. 19.406>	Fortia membra viri refove, ne forsitan inter
<eoban. il. 19.407>	Praelia deficiant. his parens diva, per auras
<eoban. il. 19.408>	Labitur, Harpyiae similis stridore canorae
<eoban. il. 19.409>	Alarum, stansque ambrosiam per pectus Achilli
<eoban. il. 19.410>	Instillat dulcem, tum suavem nectaris haustum,
<eoban. il. 19.411>	Ne defessa fame genua incurvata labarent.
<eoban. il. 19.412>	Inde cito revolans saltu repetebat Olympum.
<eoban. il. 19.413>	Tum Danai armati properant e navibus, instar
<eoban. il. 19.414>	Concretae densaeque nivis: quam Iuppiter acri
<eoban. il. 19.415>	Dispersam Borea coelo deiecit ab alto.
<eoban. il. 19.416>	Sic densae galeae, sic scuta micantia ferro,
<eoban. il. 19.417>	Sic nitidi umbones, solidi thoraces, et hastae
<eoban. il. 19.418>	Fraxineae, varia claraque per aera summum
<eoban. il. 19.419>	Luce coruscabant: tremere omnia visa repente,
<eoban. il. 19.420>	Sub pedibus stridere solum procedere Achilles
<eoban. il. 19.421>	In medio, ingentem frendensque gemensque dolorem,
<eoban. il. 19.422>	Eluctari animo, rutilo flammantibus igni
<eoban. il. 19.423>	Torva minari oculis, divinis inclytus armis
<eoban. il. 19.424>	Muniri, deus ignipotens quae fecerat ipsi.
<eoban. il. 19.425>	Et primum suras ocreae, tum pectora thorax
<eoban. il. 19.426>	Induit, ensem humeris magnum suspendit ab amplis,
<eoban. il. 19.427>	Ingentem hinc clypeum fulgentem lumine claro.
<eoban. il. 19.428>	Sicut ubi aerio celsi de vertice montis
<eoban. il. 19.429>	Apparet nautis, mediis e fluctibus ignis,
<eoban. il. 19.430>	Quem forte agricolae ad caulas fecere, sed ipsos
<eoban. il. 19.431>	Longius optato propellit littore fluctus:
<eoban. il. 19.432>	Haud secus e clypeo multum fulgoris Achillis,
<eoban. il. 19.433>	Proximus accepto fit lumine purior aer.
<eoban. il. 19.434>	Tum galeam capiti imponit splendore micantem
<eoban. il. 19.435>	Astrorum simili, quam caudae insignis equinae
<eoban. il. 19.436>	Crista tegit, crines auro radiante micabant,
<eoban. il. 19.437>	Vulcano impositi mirabilis arte laboris.
<eoban. il. 19.438>	Tum sese assumptis ipse exercebat in armis,
<eoban. il. 19.439>	Huc illuc membra ampla movens, num ferret, et aptis
<eoban. il. 19.440>	Se tegat experiens, et erant levia arma ferenti
<eoban. il. 19.441>	Ceu pennae volucres: postremo protulit hastam,
<eoban. il. 19.442>	Hastam Peliaco sapiens quam vertice Chiron
<eoban. il. 19.443>	E trabe fraxinea praegrandem inciderat olim,
<eoban. il. 19.444>	Incisamque suo caro donavit amico,
<eoban. il. 19.445>	Peleo Aeacidae, qua multas ille virorum
<eoban. il. 19.446>	Prostravit fortes animas, et corpora leto
<eoban. il. 19.447>	Multa dedit, quam nemo alius potuisset Achivum
<eoban. il. 19.448>	Aut capere, aut tractare manu, nisi solus Achilles.
<eoban. il. 19.449>	Currus Automedon atque Alcimus, aeripedesque
<eoban. il. 19.450>	Aurigae instruxere, et equis ad frena coactis
<eoban. il. 19.451>	Frivola nexilibus cohibebant ora lupatis,
<eoban. il. 19.452>	Ut bene compositis regeretur currus habenis.
<eoban. il. 19.453>	Automedon celer arrepto super alta flagello,
<eoban. il. 19.454>	Insiluit terga aeripedum: tum magnus Achilles
<eoban. il. 19.455>	Ipse quoque ascendit currum, fulgentibus armis
<eoban. il. 19.456>	Conspicuus, ceu sol aliquis, aut lucifer ardens,
<eoban. il. 19.457>	Imperium in patrios quodam terrore stupendus
<eoban. il. 19.458>	Exercebat equos, atque haec est verba profatus:
<eoban. il. 19.459>	Xanthe comans, et acute Bali, praeclara Podarges
<eoban. il. 19.460>	Progenies, nunc aurigam defendite vestrumalloquitur.
<eoban. il. 19.461>	Rectius, et salvum referatis in agmina Graium,
<eoban. il. 19.462>	Cum pugna defuncti erimus: nec, sicut amicum
<eoban. il. 19.463>	Patroclum, exanimem me forte relinquite Teucris.
<eoban. il. 19.464>	Tunc Xanthus cervice retro a temone reflexa,
<eoban. il. 19.465>	In terram recidente iuba, sic fatur (et illum
<eoban. il. 19.466>	Fecerat humano Iuno sermone loquentem)
<eoban. il. 19.467>	Nunc quoque te incolumem servabimus optime Achille:
<eoban. il. 19.468>	Sed tamen illa dies prope adest, quae solvet ab isto
<eoban. il. 19.469>	Corpore te: quem nos ut detestamur, ita eius
<eoban. il. 19.470>	Non sumus authores: sed ineluctabile fatum,
<eoban. il. 19.471>	Et deus omnipotens. nec nostra ignavia amicum
<eoban. il. 19.472>	Perdidit ulla tibi, nec nostra est culpa, quod armis
<eoban. il. 19.473>	Patroclum vestris spoliarit perfidus Hector.
<eoban. il. 19.474>	Sed quem pulchra comas Latona enixa creavit,
<eoban. il. 19.475>	Optimus ille deum, qui qua densissima stabant
<eoban. il. 19.476>	Agmina, prostravit iuvenem, decus Hectoris illud
<eoban. il. 19.477>	Esse volens. nos et Zephyri velocius aura,
<eoban. il. 19.478>	Cuius flabra ferunt longe esse celerrima, plantis
<eoban. il. 19.479>	Aequantes ipsas etiam velocibus auras,
<eoban. il. 19.480>	Eripiebamus currum ex hostilibus armis.
<eoban. il. 19.481>	Sed tibi fatale est hominique deoque perire
<eoban. il. 19.482>	Fortiter. Humana Xantho sic voce loquenti,
<eoban. il. 19.483>	Presserunt furiae vocem: Quem maximus heros
<eoban. il. 19.484>	Indignans tam dira loqui: Xanthe, inquit Achilles,
<eoban. il. 19.485>	Improbe, quid mortem mihi vaticinaris acerbam?
<eoban. il. 19.486>	Quod te non decuit. iam dudum haec omnia novi,
<eoban. il. 19.487>	Me procul a patria, carisque parentibus, ipsum
<eoban. il. 19.488>	Proxima vicinae subiturum limina mortis.
<eoban. il. 19.489>	Non tamen interea Teucros arcere superbos
<eoban. il. 19.490>	Cessabo, aut stricto Troum petere agmina ferro.
<eoban. il. 19.491>	Dixit, et in medias acies, mediamque phalangem
<eoban. il. 19.492>	Pernices immisit equos iratus Achilles.