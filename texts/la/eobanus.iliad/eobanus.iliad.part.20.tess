<eoban. il. 20.1>	Sic apud aequoreas pubes Danaeia naves
<eoban. il. 20.2>	Circa magnanimum cupidem armabantur Achillem.
<eoban. il. 20.3>	At parte ex alia campi se in bella parabant,
<eoban. il. 20.4>	Arma resumentes Troum sociaeque phalanges.
<eoban. il. 20.5>	Iuppiter interea Themidi mandavit, ut omnes
<eoban. il. 20.6>	Coelicolas in concilium coetumque vocaret,
<eoban. il. 20.7>	Omnibus e domibus passim lucentis Olympi.
<eoban. il. 20.8>	Illa Iovis parens monitis, vocat omnia divum
<eoban. il. 20.9>	Numina, conveniant ad magni tecta Tonantis.
<eoban. il. 20.10>	Tum neque divorum sese subducere quisquam
<eoban. il. 20.11>	Ausus erat, non ipse pater qui circuit orbem
<eoban. il. 20.12>	Oceanus, nemo fluviorum latifluentum,
<eoban. il. 20.13>	Nympharum non ulla locos et amoena colentum
<eoban. il. 20.14>	Lustra virescentum nemorum, non laeta rigantes
<eoban. il. 20.15>	Pascua, muscosos fontes, non amnibus altis
<eoban. il. 20.16>	Naiades quaecunque habitant. Sed ad ardua postquam
<eoban. il. 20.17>	Limina conscendere omnes, considere iussi
<eoban. il. 20.18>	Consedere thronis, patri quos Mulciber aptos
<eoban. il. 20.19>	Fecerat ipse Iovi: nec defuit ipse tridentis
<eoban. il. 20.20>	Aequorei dominus, non ausus spernere summi
<eoban. il. 20.21>	Iussa Iovis, sed ab aequorei regione profundi
<eoban. il. 20.22>	Venit in aethereas arces, mediusque residens,
<eoban. il. 20.23>	Conversusque Iovi: Quae te causa, inquit, adegit
<eoban. il. 20.24>	Iuppiter, omnibus hoc divis tam grande vocatis
<eoban. il. 20.25>	Cogere concilium? num sunt tibi Troia curae
<eoban. il. 20.26>	Agmina, et audaces Danai, qui mutua vasta
<eoban. il. 20.27>	Praelia mole parant. cui nubes Iuppiter arctans,
<eoban. il. 20.28>	Cuncta tenes Neptune, inquit, quo nomine cunctos
<eoban. il. 20.29>	Coelicolas in concilium tam grande vocarim.
<eoban. il. 20.30>	Curae etenim quanquam perituri sunt mihi, verum
<eoban. il. 20.31>	Hos ego despiciens e summo oblector Olympo.
<eoban. il. 20.32>	Sed vos conventos volui, ut quod cuique placeret
<eoban. il. 20.33>	Vel ferat auxilium, vel non ferat, alterutrisque
<eoban. il. 20.34>	Tam Danais quam Troiugenis adsitis amici,
<eoban. il. 20.35>	Ut sua cuique animi suadebit certa voluntas.
<eoban. il. 20.36>	Nam si cum Phrygibus solus decernat Achilles,
<eoban. il. 20.37>	Arma Phrygum soli non posse resistere certum est.
<eoban. il. 20.38>	Ante equidem solo conatu terruit omnes.
<eoban. il. 20.39>	At graviter casu nunc consternatus amici,
<eoban. il. 20.40>	Ne miseram fatis nondum statuentibus urbem
<eoban. il. 20.41>	Excindat vereor. Sic Iuppiter ore locutus,
<eoban. il. 20.42>	Concivit gravis ardorem et certamina pugnae:
<eoban. il. 20.43>	Dii varios tacito volvebant pectore motus,
<eoban. il. 20.44>	Et varios animorum habitus. nam candida Iuno,
<eoban. il. 20.45>	Pallas, et excutiens quassatae viscera terrae
<eoban. il. 20.46>	Neptunus, Maiaque creatus Atlantide nympha
<eoban. il. 20.47>	Mercurius sapiens, et opum non futilis author,
<eoban. il. 20.48>	Et tu clauda trahens faber unice cura deorum,
<eoban. il. 20.49>	Pro Danais stabant haec numina tanta deorum.
<eoban. il. 20.50>	Inde Phrygum, Mars armipotens, intonsus Apollo,
<eoban. il. 20.51>	Diva valens arcu, flavens Latona capillos,
<eoban. il. 20.52>	Laeta Venus, partes et bella iniusta fovebant.
<eoban. il. 20.53>	Donec ab humanis divum se munera rebus
<eoban. il. 20.54>	Avertere, suum Danai laetantur Achillem,
<eoban. il. 20.55>	Iactantes in bella armis prodisse resumptis:
<eoban. il. 20.56>	Dudum ignava equidem desederat ocia ducens,
<eoban. il. 20.57>	A pugna procul ad naves. quo denique viso,
<eoban. il. 20.58>	Torpebant gelida Troum formidine mentes,
<eoban. il. 20.59>	Marti persimilem vultus atque arma videntes.
<eoban. il. 20.60>	Verum ubi dii partes iterum, bellique tumultus
<eoban. il. 20.61>	Respexere iterum, tum pugna acerrima surgens
<eoban. il. 20.62>	Infremuit, summo nunc Pallas ab aggere fossae,
<eoban. il. 20.63>	Nunc eadem longe resonanti a littore clamans
<eoban. il. 20.64>	Horrendum insonuit: tum nigrae more procellae
<eoban. il. 20.65>	Mars stetit inclamans, nunc magnae a turribus urbis,
<eoban. il. 20.66>	Nunc sacro a Simoente loco, fortissima Troum
<eoban. il. 20.67>	Hortamenta animis addens. iam castra tenebant
<eoban. il. 20.68>	Utraque coelicolae. tum vero insana tumultus
<eoban. il. 20.69>	Exoritur facies, tum vero summus ab alto
<eoban. il. 20.70>	Horrendum intonuit divum pater atque hominum rex.
<eoban. il. 20.71>	Ipse tridentifera commotae maxima terrae
<eoban. il. 20.72>	Fundamenta manu quatiens concussit ab imo
<eoban. il. 20.73>	Gurgite Neptunus, tunc proxima culmina coelo
<eoban. il. 20.74>	Aerii tremulo nutabant vertice montes.
<eoban. il. 20.75>	Tunc etiam irriguae tremuerunt fontibus Idae,
<eoban. il. 20.76>	Radices oblita suas, et Gargara messes.
<eoban. il. 20.77>	Ilion intremuit, Danaeia classis in ipso
<eoban. il. 20.78>	Concussit tremulos motu stupefacta rudentes.
<eoban. il. 20.79>	Territus umbrarum dominus, pallentia linquens
<eoban. il. 20.80>	Tartara, lucifugum terra caput extulit alta,
<eoban. il. 20.81>	Prospiciens mare velivolum clamore movebat,
<eoban. il. 20.82>	Ne terram quatiens aperiret tartara frater,
<eoban. il. 20.83>	Et tristes sine luce domos, regna invia vivis,
<eoban. il. 20.84>	Formidata etiam superis. tanto ergo tumultu
<eoban. il. 20.85>	Concurrere hominum miscentes praelia divi,
<eoban. il. 20.86>	Inter sese etiam certamina foeda moventes.
<eoban. il. 20.87>	Namque tridentiferum contra se armabat Apollo,
<eoban. il. 20.88>	Arcubus et nervo longe iaculante sagittas.
<eoban. il. 20.89>	Sanguineum contra Mavortem caesia Pallas,
<eoban. il. 20.90>	Venatu atque arcu gaudens soror aurea Phoebi
<eoban. il. 20.91>	Iunoni sese opposuit, formosa capillum
<eoban. il. 20.92>	Mercurium Latona petit: prohibere parabat
<eoban. il. 20.93>	Vulcanum lateque fluens atque inclytus amnis
<eoban. il. 20.94>	Quem Xanthum superi, mortales voce Scamandrum
<eoban. il. 20.95>	Esse ferunt. Sic dii divis fera bella movebant.
<eoban. il. 20.96>	Interea ingenti studio properabat Achilles,
<eoban. il. 20.97>	Hectora in absentem, cupiens illi obvia tantum
<eoban. il. 20.98>	Conserere arma viro: satiari sanguine namque
<eoban. il. 20.99>	Illius ardebat. tum Troiae fautor Apollo,
<eoban. il. 20.100>	Priamides forma existens et voce Lycaon,
<eoban. il. 20.101>	Viribus Aeneam subito melioribus implet,
<eoban. il. 20.102>	Hortatus magno fidens occurrat Achilli.
<eoban. il. 20.103>	Tros, ait, Aenea, consultor et optime Troum,
<eoban. il. 20.104>	Quo recidere minae, quibus uti saepe solebas,
<eoban. il. 20.105>	Troianos inter proceres, et prandia regum?
<eoban. il. 20.106>	Scilicet ausurum te, si res poscat, Achilli
<eoban. il. 20.107>	Intrepidas conferre manus? ea verba loquuto
<eoban. il. 20.108>	Reddidit Aeneas: Priamo sate clare Lycaon,
<eoban. il. 20.109>	Quid velut ignavum nunc me, qui nolit Achilli
<eoban. il. 20.110>	Aut alii conferre manus de gente Pelasgum,
<eoban. il. 20.111>	Insimulas? nec enim primum nunc solus Achilli
<eoban. il. 20.112>	Congrediar. namque ipse meam tunc scilicet hastam
<eoban. il. 20.113>	Pertimuit, cum pinifera invasisset in Ida
<eoban. il. 20.114>	Nostra armenta boum, postquam Lyrnesia bello
<eoban. il. 20.115>	Moenia vertisset ferus ille, et Pedason altam,
<eoban. il. 20.116>	Sed me tunc celerem pedibus, tum viribus auctum
<eoban. il. 20.117>	Iuppiter asseruit, tutatus ab hoste superbo:
<eoban. il. 20.118>	Namque ego magnanimo cecidissem victus Achilli,
<eoban. il. 20.119>	Et magnae haud dubie praesenti Palladis hasta,
<eoban. il. 20.120>	Quae dea consultrix, quae dux, quae denique custos
<eoban. il. 20.121>	Illi semper adest: quae suasit, ut armipotentes
<eoban. il. 20.122>	Conficeret Lelegas ferro, Troasque domaret.
<eoban. il. 20.123>	Quare ego nulli hominum qui congrediatur Achilli
<eoban. il. 20.124>	Persuadere velim, cui semper adesse deorum
<eoban. il. 20.125>	Res est certa aliquem, qui servet et eruat ipsum
<eoban. il. 20.126>	Si qua pericla cadant: nec torquet inania forti
<eoban. il. 20.127>	Unquam tela manu, quae emissa feruntur in hostem,
<eoban. il. 20.128>	Ictibus usque adeo certis, ne prorsus aberrent.
<eoban. il. 20.129>	Quod mihi si divorum aliquis se praebeat aequum,
<eoban. il. 20.130>	Non fuero multum inferior censendus Achille,
<eoban. il. 20.131>	Quamvis se totum contectum corpora ferro
<eoban. il. 20.132>	Iactitet, et coelo demissa sibi induat arma.
<eoban. il. 20.133>	Reddidit huic contra magno Iove natus Apollo:
<eoban. il. 20.134>	Et tu posce deos veniam, quem mater amorum
<eoban. il. 20.135>	Diva Venus peperit, Iovis inclyta filia magni:
<eoban. il. 20.136>	Illum diva minor genuit, Thetis orta marino
<eoban. il. 20.137>	De sene: te superum rectoris filia. Sed tu
<eoban. il. 20.138>	Vade, fer audaces in Achillem et dirige gressus,
<eoban. il. 20.139>	Nec moveare minis, nec dictis cede superbis.
<eoban. il. 20.140>	Sic ait, inspirans renovatum in membra vigorem,
<eoban. il. 20.141>	Et vires animo. medios ruit ille per hostes,
<eoban. il. 20.142>	Per medias acies in Achillem fertur. at ipsum
<eoban. il. 20.143>	Observans Iuno, his alios affata deos est:
<eoban. il. 20.144>	Rex maris huc Neptune vide, tuque innuba Pallas,
<eoban. il. 20.145>	Quid paret Aeneas, qui nunc infestus et atrox
<eoban. il. 20.146>	Fertur in Aeacidem, persuasus Apolline ab ipso.
<eoban. il. 20.147>	Quare agite, hinc illum nos propulsemus, Achilli
<eoban. il. 20.148>	Sistentes aliquem e nobis, qui robore firmet,
<eoban. il. 20.149>	Confortetque animo, sese ut curae esse deorum
<eoban. il. 20.150>	Sentiat eximiis: vani, quicunque deorum
<eoban. il. 20.151>	Troianis sunt auxilio. nos namque relicta
<eoban. il. 20.152>	Venimus huc alii coelesti sede faventes
<eoban. il. 20.153>	Huic pugnae: tum ne qua hodie patiatur Achilles
<eoban. il. 20.154>	Quae noceant mala cauturi. post tempore parvo
<eoban. il. 20.155>	Eveniet, quae nascenti sors prodita fati est.
<eoban. il. 20.156>	Quod nisi praemonitus divinis vocibus esset,
<eoban. il. 20.157>	Forte timendum ipsi fuerat, ne congrederetur
<eoban. il. 20.158>	Secum de superis aliquis. dii namque graves sunt,
<eoban. il. 20.159>	Humano generi cum se exhibuere videndos.
<eoban. il. 20.160>	Cui spaciosa movens concussae viscera terrae,
<eoban. il. 20.161>	Ne turbere, inquit, Iuno. nec enim satis aequum est,
<eoban. il. 20.162>	Non etiam ipse velim trahere in certamina divos,
<eoban. il. 20.163>	Mutua moturos inter se praelia. Sed nos
<eoban. il. 20.164>	Cedentes, specula bellum spectemus ab alta:
<eoban. il. 20.165>	Arma viros curare et tristia bella sinamus.
<eoban. il. 20.166>	Quod si forte ferox Mavors, aut pulcher Apollo
<eoban. il. 20.167>	Impediant, armisque vetent contendere Achillem,
<eoban. il. 20.168>	Tum quoque nos contra contendere iure licebit.
<eoban. il. 20.169>	Nec dubito, quin his manibus, nostrisque coacti
<eoban. il. 20.170>	Viribus, in coelum redeant, terrasque relinquant.
<eoban. il. 20.171>	Haec nigrum quatiens faciebat verba capillum.
<eoban. il. 20.172>	Et mox in celsum munitumque aggere murum,
<eoban. il. 20.173>	Et fossa ingenti, se contulit Herculis orae
<eoban. il. 20.174>	Littoris impositum, quem Troes, et inclyta Pallas
<eoban. il. 20.175>	Condiderant magno Alcidae, cum forte sequentem
<eoban. il. 20.176>	Littore ab undisono fugeret per gramina coetum,
<eoban. il. 20.177>	Ut se illo veluti tutam conferret in arcem.
<eoban. il. 20.178>	Huc se Neptunus tum contulit, et bona Iuno,
<eoban. il. 20.179>	Et reliqui divum, Danais quicunque favebant,
<eoban. il. 20.180>	Ambrosia aerio contecti corpora nymbo.
<eoban. il. 20.181>	Verum alii in tumulo peramoenae Callicolones
<eoban. il. 20.182>	Ad Simoenta, Phrygum partes sedere foventes,
<eoban. il. 20.183>	Arcigerum iuxta Phoebum, Martemque ruinis
<eoban. il. 20.184>	Gaudentem. Sic diversa tunc parte sedentes,
<eoban. il. 20.185>	Consilia inter se belli de rebus agebant.
<eoban. il. 20.186>	Non tamen est animus cuiquam se immittere bello,
<eoban. il. 20.187>	Ordirive manu, quod coelo Iuppiter alto
<eoban. il. 20.188>	Praecipit, ingentes implentur milite campi,
<eoban. il. 20.189>	Arma refulgebant late peditumque equitumque,
<eoban. il. 20.190>	Sub pedibus trepidante solum strepit omne tumultu.
<eoban. il. 20.191>	In medium duo procedunt heroes in armis
<eoban. il. 20.192>	Conspicui, celer Aeneas, et magnus Achilles.
<eoban. il. 20.193>	Tum prior Aeneas ferratam comminus hastam
<eoban. il. 20.194>	Et clypeum quatiens, nutant in vertice cristae
<eoban. il. 20.195>	Insignis galeae, ferus ipse et dira minatus
<eoban. il. 20.196>	Fertur in Aeaciden: Sed contra insurgit Achilles,
<eoban. il. 20.197>	Ceu leo, quem iuvenes infestis undique telis
<eoban. il. 20.198>	Per campos agitant. quem si quis vulnere laesit,
<eoban. il. 20.199>	Viribus atque animis audacior, ocyus illum
<eoban. il. 20.200>	Appetit ore fremens, et hianti gutture spumans,
<eoban. il. 20.201>	Tum demum furit, irarumque incenditur aestu,
<eoban. il. 20.202>	Et caudam movet, et latera, atque immania terga,
<eoban. il. 20.203>	In pugnam sese irritans exasperat ira,
<eoban. il. 20.204>	Irruit obvia quaeque terens, solumque requirens
<eoban. il. 20.205>	Vulneris autorem, vel victor in hoste futurus,
<eoban. il. 20.206>	Vel moriturus ibi. Sic tunc generosus Achilles
<eoban. il. 20.207>	Viribus invictis, et magna concitus ira,
<eoban. il. 20.208>	Praeterea consueta animi virtute superbus
<eoban. il. 20.209>	Fertur in Aeneam. cui iam cum proximus esset,
<eoban. il. 20.210>	Sic prior Aeacides: Quid, ait, sic agmine abisti
<eoban. il. 20.211>	Longius Aenea? mecum certare paratum
<eoban. il. 20.212>	Nunquid habes animum? teque hinc Priameia Troiae
<eoban. il. 20.213>	Regna recepturum speras? spes vana profecto
<eoban. il. 20.214>	Ista tua est, luditque animum tibi imagine falsa.
<eoban. il. 20.215>	Nam nec ob hoc regno Priamus tibi cedet avito,
<eoban. il. 20.216>	Si me forte neci dederis. Sunt dulcia nati
<eoban. il. 20.217>	Pignora, adest ipsi rerum prudentia constans.
<eoban. il. 20.218>	An te forte Phryges donabunt uberis agri
<eoban. il. 20.219>	Planicie, quae dona ferat cerealia, late
<eoban. il. 20.220>	Luxurians, ut deliciis et rebus abundes
<eoban. il. 20.221>	Dives opum? Sed et haudquaquam facile arbitror ipsum
<eoban. il. 20.222>	Tu me conficies. hastam tu hanc ante timebas,
<eoban. il. 20.223>	Cum procul errantem te solum a bobus opimis
<eoban. il. 20.224>	Fontibus irriguae sequerer sub montibus Idae,
<eoban. il. 20.225>	Summa per et valles: nec me expectare sequentem
<eoban. il. 20.226>	Ausus es, includens Lyrnesi in moenia celsae
<eoban. il. 20.227>	Tete ipse, ingenti formidine pectora fractus:
<eoban. il. 20.228>	Quae tunc ipse meae confisus robore dextrae,
<eoban. il. 20.229>	Et Iovis auxiliis, et Palladis aegide fultae
<eoban. il. 20.230>	Moenia, prostravique solo, praedamque recepi
<eoban. il. 20.231>	Eximiam, pulchrasque nurus, blandasque puellas.
<eoban. il. 20.232>	Sed te nunc manibus nostris, iustoque furori
<eoban. il. 20.233>	Iuppiter eripuit, servans, aliique deorum.
<eoban. il. 20.234>	Non tamen evades nunc, ut te falsa moratur
<eoban. il. 20.235>	Suspicio, atque animi te ludit inutilis error.
<eoban. il. 20.236>	Verum age discedas moneo, et sub tuta tuorum
<eoban. il. 20.237>	Signa redi, nec me expectes, nec in arma lacessas,
<eoban. il. 20.238>	Sponte tua nostra nisi vis occumbere dextra.
<eoban. il. 20.239>	Quae sunt facta, etiam stultus cognovit, et horum
<eoban. il. 20.240>	Poenitet, et sero dolet haud vitasse ruinam.
<eoban. il. 20.241>	Huic Anchisiades contra sic reddidit heros:
<eoban. il. 20.242>	Desine Pelida terrere minacibus ultro
<eoban. il. 20.243>	Ceu puerum verbis: nec te mihi fraudibus istis
<eoban. il. 20.244>	Posse cavillari credas, et talia novi
<eoban. il. 20.245>	Composita incautas ludibria fallere mentes.
<eoban. il. 20.246>	Nec quibus ipsi ambo simus natalibus orti,
<eoban. il. 20.247>	Obscurum esse puto, qua ducat origine gentem
<eoban. il. 20.248>	Quisque suam, quae sit series, quis finis avorum,
<eoban. il. 20.249>	Qui fuerint proavi: Sed sola cognita fama
<eoban. il. 20.250>	Nostra tibi, tua sunt nobis cognomina patrum,
<eoban. il. 20.251>	Non oculis. Dea te peperit Thetis aequoris alti,
<eoban. il. 20.252>	Peleo rectori hominum: me glorior ortum
<eoban. il. 20.253>	Magnanimo Anchisa, peperit Venus aurea: verum
<eoban. il. 20.254>	Non hi tantum hodie plorabunt pignora natos:
<eoban. il. 20.255>	Non etenim nec vana loquor, nec frivola fingo:
<eoban. il. 20.256>	Ut sic omissa redeamus in agmina pugna.
<eoban. il. 20.257>	Quod si nosse voles nostrum genus, omnibus etsi
<eoban. il. 20.258>	Id notum est, forte ipse etiam cognoscere quaeras.
<eoban. il. 20.259>	Dardanus a magno genitus Iove, condidit urbem
<eoban. il. 20.260>	Dardaniam, nondum in campo stetit Ilion isto
<eoban. il. 20.261>	Eximium, sed adhuc in aquosae vallibus Idae,
<eoban. il. 20.262>	Dardanidae coluere viri: post Dardanus author
<eoban. il. 20.263>	Gentis, Erichthonium genuit, mortalibus illum
<eoban. il. 20.264>	Praestantem magnis opibus, tria millia pingues
<eoban. il. 20.265>	Pascebantur equae laetis in vallibus illi,
<eoban. il. 20.266>	Omnes foetiferae, pullis comitantibus omnes
<eoban. il. 20.267>	Conspicuae: quas cum Boreas violentus amaret,
<eoban. il. 20.268>	In nigrum conversus equum servivit amori
<eoban. il. 20.269>	Indulgens. ex quo gravidae peperere quater tres
<eoban. il. 20.270>	Pullos eximios: qui si per summa volarent
<eoban. il. 20.271>	Gramina, nec summae cursu quaterentur aristae
<eoban. il. 20.272>	Luxuriantis agri, nec tincta humoribus ullis
<eoban. il. 20.273>	Per medios pelagi ferrent vestigia fluctus.
<eoban. il. 20.274>	Natus Erichthonio Tros est, qui nomina Troiae
<eoban. il. 20.275>	Indidit: huic nati tres sunt post fata relicti,
<eoban. il. 20.276>	Ilus, et Assaracus, formaque bonus Ganymedes,
<eoban. il. 20.277>	Pincernam Iovis hunc superi rapuere futurum,
<eoban. il. 20.278>	Ut cum diis ageret longum immortalibus aevum.
<eoban. il. 20.279>	Ili Laomedon proles fuit: ille adamatum
<eoban. il. 20.280>	Titonum Aurorae, Priamum, Lampum, Clytiumque
<eoban. il. 20.281>	Progenuit fortes, clarumque Hicetaona bello.
<eoban. il. 20.282>	Assaracusque Capyn, Anchisen ille superbum,
<eoban. il. 20.283>	Me pater Anchises genuit: dedit Hectora magnus
<eoban. il. 20.284>	Magnanimum Priamus: tali me sanguine cretum
<eoban. il. 20.285>	Glorior. at nobis virtutem et nomina laudum
<eoban. il. 20.286>	Nunc minuit, nunc illa eadem mortalibus auget
<eoban. il. 20.287>	Omnipotens: ut cuncta potest, ut cuncta gubernat.
<eoban. il. 20.288>	Non tamen haec nobis medio in certamine pugnae
<eoban. il. 20.289>	Sunt memoranda, velut pueris amentibus: et nos
<eoban. il. 20.290>	Obiicere alterutrim forsan non pauca queamus,
<eoban. il. 20.291>	Quorum nulla (licet centum fora proferat intus)
<eoban. il. 20.292>	Vasta carina capax fuerit. nam lingua diserta est
<eoban. il. 20.293>	Humano generi, multoque volubilis usu,
<eoban. il. 20.294>	Plurima verborum vis est et copia fandi,
<eoban. il. 20.295>	Et temere nunc dicta volant, nunc reddita pungunt
<eoban. il. 20.296>	Oblectantve animum. Nam qualia dixeris ipse,
<eoban. il. 20.297>	Talia et accipies: namque haec est mutua merces.
<eoban. il. 20.298>	Sed quid opus verbis contendere, vana ferentum
<eoban. il. 20.299>	More puellarum? quae nigra bile furentes
<eoban. il. 20.300>	In medio populi coetu deformia miscent
<eoban. il. 20.301>	Iurgia, nunc falsa urgentes, nunc vera notantes?
<eoban. il. 20.302>	At tu me pugna minime absterrebis ab ista,
<eoban. il. 20.303>	Tam promptum atque alacrem: certum est decernere ferro,
<eoban. il. 20.304>	Praestet uter. dixit, clypeique insigne superbi
<eoban. il. 20.305>	Percussit feriens hasta: sed in orbe refixum
<eoban. il. 20.306>	Concrepuit ferrum. clypeum tunc fortis Achilles
<eoban. il. 20.307>	Protulit insertis manibus, ne forsitan ipsum
<eoban. il. 20.308>	Laederet Aeneae ferro penetrabile telum:
<eoban. il. 20.309>	Demens, qui dextra violari munera divum
<eoban. il. 20.310>	Crederet humana: nec enim pertransiit ictu
<eoban. il. 20.311>	Ingentem clypeum, Aeneae gravis hasta superbi:
<eoban. il. 20.312>	Vim prohibebat enim quod Mulciber addidit aurum.
<eoban. il. 20.313>	Vix geminas mucrone plicas perfodit acuto,
<eoban. il. 20.314>	Illaesis, quae restabant, tribus: ordine quinque
<eoban. il. 20.315>	Fecerat ignipotens, fusis ex aere duabus,
<eoban. il. 20.316>	E stanno geminis itidem, media aurea stabat.
<eoban. il. 20.317>	In quam tunc infixa volatilis hasta pependit.
<eoban. il. 20.318>	Tum ferus insurgens telum contorsit Achilles
<eoban. il. 20.319>	In clypeum Aeneae, quaque et tenuissima ferri
<eoban. il. 20.320>	Lamina, taurorumque insunt molissima terga,
<eoban. il. 20.321>	Constitit Aeneas, clypeumque timore rertorsit
<eoban. il. 20.322>	Ad sese retrahens, clypeique umbone refracto,
<eoban. il. 20.323>	Trans humeros trans terga volans Peleia nudo
<eoban. il. 20.324>	Constitit hasta solo. vitato graviter ictu
<eoban. il. 20.325>	Territus Aeneas tam certo tamque propinquo est.
<eoban. il. 20.326>	Tum celer horrendum clamans insurgit Achilles,
<eoban. il. 20.327>	Atque iterum Aeneae repetito vulnera ferro
<eoban. il. 20.328>	Apparat ingerere. ille ingentis pondere saxi
<eoban. il. 20.329>	Correpto, quod nec duo nostra aetate levarent,
<eoban. il. 20.330>	Qualia nunc hominum producit corpora tellus:
<eoban. il. 20.331>	Ille manu facili versans, rapideque rotatum
<eoban. il. 20.332>	Misit in Aeaciden, galeaeque inflixit, et orbi
<eoban. il. 20.333>	Immanis clypei, sic sese a morte propinqua
<eoban. il. 20.334>	Servabat. tamen et gladio cecidisset Achillis,
<eoban. il. 20.335>	Ni deus aequorei, quatiens terrae ima, profundi
<eoban. il. 20.336>	Tali alios divos affatus voce fuisset:
<eoban. il. 20.337>	Quam vereor (superi) ne magni forsan Achillis
<eoban. il. 20.338>	Aeneas manibus, persuasus Apolline, mortem
<eoban. il. 20.339>	Oppetat ante diem, demens: qui ab Apolline vanis
<eoban. il. 20.340>	Inductus monitis, tanto se obiecerit hosti.
<eoban. il. 20.341>	Non etenim mortis medio in discrimine, Apollo
<eoban. il. 20.342>	Afferet ullus opem: Sed cur tamen illi suorum
<eoban. il. 20.343>	Immeritus peccata luat, qui semper honores
<eoban. il. 20.344>	Exhibuit divis, et munera grata rependit.
<eoban. il. 20.345>	Nos quoque nunc ipsum per tanta pericula salvum
<eoban. il. 20.346>	Praestemus, ne forte gravem moveatur, ad iram
<eoban. il. 20.347>	Iuppiter, Aeneam si forte trucidet Achilles.
<eoban. il. 20.348>	Namque illum e tanto superesse et vivere bello
<eoban. il. 20.349>	Fata iubent, ne Dardanium sine prole, sine omni
<eoban. il. 20.350>	Posteritate genus pereat, quem semper amavit
<eoban. il. 20.351>	Iuppiter ante alios mortali e semine natos.
<eoban. il. 20.352>	Nunc autem Priami genus est exosus, et ipsum
<eoban. il. 20.353>	Eruet, excindens simul ardua Pergama Troiae.
<eoban. il. 20.354>	At domus Aeneae cunctis dominabitur oris,
<eoban. il. 20.355>	Et nati natorum, et qui nascentur ab illis.
<eoban. il. 20.356>	Cui formosa oculos Iuno: Maris arbiter, inquit,
<eoban. il. 20.357>	Videris ipse licet, sitne eripiendus ut impar
<eoban. il. 20.358>	Congressu Aeneas, an dimittendus Achilli.
<eoban. il. 20.359>	Ipsa ego iamdudum, Pallasque innupta, deorum
<eoban. il. 20.360>	In coetu adstantes iuravimus, hostica Teucris
<eoban. il. 20.361>	Omnia facturas, neque quicquam arcere quod ipsis
<eoban. il. 20.362>	Perniciem ferat, haud etiam cum infesta cremabit
<eoban. il. 20.363>	Flamma ipsos urbemque simul: namque igne peribit
<eoban. il. 20.364>	Hostili Danaum. Saevarum rector aquarum
<eoban. il. 20.365>	Talibus auditis, properans per tela, per hostes,
<eoban. il. 20.366>	Per medias acies, huc usque, ubi viribus impar
<eoban. il. 20.367>	Constitit Aeneas magno congressus Achilli.
<eoban. il. 20.368>	At deus offusa claros caligine visus
<eoban. il. 20.369>	Abstulit Aeacidae, clypeoque hastile revulsum
<eoban. il. 20.370>	Abiicit ante pedes, ipsum celeremque agilemque
<eoban. il. 20.371>	Reddidit Aeneam. celeres fugit ille per auras,
<eoban. il. 20.372>	Deducente deo, super agmina et arma virorum,
<eoban. il. 20.373>	Et iam contigerat lati spacia ultima campi,
<eoban. il. 20.374>	Qua validis positi stabant Caucones in armis,
<eoban. il. 20.375>	Cum deus accedens proprior: Quis te deus, inquit,
<eoban. il. 20.376>	Impulit Aenea, quo congredereris Achilli,
<eoban. il. 20.377>	Tam valido? cui sis bonitate et viribus impar,
<eoban. il. 20.378>	Qui superis etiam te longe est carior ipsis.
<eoban. il. 20.379>	Sed tibi magnanimus quoties occurret Achilles,
<eoban. il. 20.380>	Ne steteris, fuge, cede viro, ne forte maligna
<eoban. il. 20.381>	Praevenias magni tibi debita tempora fati,
<eoban. il. 20.382>	Ante diem moriens: Sed postquam victor Achilles
<eoban. il. 20.383>	Occiderit, tunc bella manu, tunc arma retracta,
<eoban. il. 20.384>	Nil metuens Danaos, quorum tu nullius unquam
<eoban. il. 20.385>	Marte cades. dixit, tenuesque effugit in auras,
<eoban. il. 20.386>	Et simul offusam subita caligine nubem
<eoban. il. 20.387>	Abstulit Aeacidae. qui postquam luce recepta
<eoban. il. 20.388>	Omnia prospexit, stetit acri fervidus ira,
<eoban. il. 20.389>	Infrendensque animo secum. Pro Iuppiter, inquit,
<eoban. il. 20.390>	Quae mihi nunc vanam fallunt ludibria mentem,
<eoban. il. 20.391>	Atque oculos? iacet hasta solo, vir at ille recessit
<eoban. il. 20.392>	Quem iaculatus eram, et superos habet ipse faventes
<eoban. il. 20.393>	Aeneas, quae verba ipsum iactare putabam
<eoban. il. 20.394>	Omnia vana prius. Sed mortem effugerit, esto
<eoban. il. 20.395>	Cesserit, haud etenim mecum deinde ulla feroci
<eoban. il. 20.396>	Conseret arma manu, qui tam formidine multa
<eoban. il. 20.397>	Fugerit instantis tentata pericula fati.
<eoban. il. 20.398>	Quin potius Danaos in Martia bella paratos
<eoban. il. 20.399>	In Troas rapio mecum, fortesque phalangas
<eoban. il. 20.400>	Experior, dextraque Phrygum socia agmina sterno?
<eoban. il. 20.401>	Dixit, et in medios sese ad sua signa recepit,
<eoban. il. 20.402>	Comminus arma iubens inferre ferocius hosti,
<eoban. il. 20.403>	Nec procul incertis inimica lacessere Teucrum
<eoban. il. 20.404>	Agmina missilibus, sed mutua vulnera dextris
<eoban. il. 20.405>	Ingerere, arma armis pugnent, haerensque viro vir.
<eoban. il. 20.406>	Nam mihi difficile est, inquit, tot milia soli
<eoban. il. 20.407>	Sustinuisse virum, quamvis sim fortis, et omnes
<eoban. il. 20.408>	Viribus exuperem. nec enim deus ipse, cruentus
<eoban. il. 20.409>	Arbiter armorum, nec quassans aegida Pallas,
<eoban. il. 20.410>	Tantam sustineant molem. tamen omnibus armis
<eoban. il. 20.411>	Et quantum praestare queam virtute manuque,
<eoban. il. 20.412>	Hic hodie nihil omittam. per tela, per hastas,
<eoban. il. 20.413>	Per gladios penetrans, ferro sic omnia sternam,
<eoban. il. 20.414>	Ut se nemo Phrygum sit laetaturus Achilli
<eoban. il. 20.415>	Conseruisse manum, nec me contra arma tulisse.
<eoban. il. 20.416>	Dixit, et in medios audax irrupit acervos.
<eoban. il. 20.417>	At parte ex alia Troas fortissimus Hector
<eoban. il. 20.418>	Hortabatur, agens verbis: Nemo, inquit, Achillem,
<eoban. il. 20.419>	Sic metuat, praeclari animis et pectore Troes,
<eoban. il. 20.420>	Protinus ut nostris fugiendum censeat armis.
<eoban. il. 20.421>	Terret enim verbis animos, quibus omnia vanis
<eoban. il. 20.422>	Arrogat ipse sibi: quibus aequem numina divum,
<eoban. il. 20.423>	Si sit opus: queis cum superis rixarier ausim.
<eoban. il. 20.424>	Sed nec inutilibus perfecerit omnia verbis,
<eoban. il. 20.425>	Quaedam ut perficiat, quaedam imperfecta relinquet.
<eoban. il. 20.426>	Ipse virum aggrediar, similem licet omnia flammis,
<eoban. il. 20.427>	Sic licet ardenti tactu violentior igni,
<eoban. il. 20.428>	Duritia rigidum superent praecordia ferrum
<eoban. il. 20.429>	Ipsius, aggrediar tamen, et contra arma movebo.
<eoban. il. 20.430>	Sic ait, irrumpens aciem, simul arma sequuntur
<eoban. il. 20.431>	Troia, sic studio unanimi, sic mentibus aequis,
<eoban. il. 20.432>	Ut vires etiam aequarent. tum clamor obortus,
<eoban. il. 20.433>	Iam reparanda novas in praelia suscitat iras.
<eoban. il. 20.434>	Hic prope stans, his Priamiden affatur Apollo:
<eoban. il. 20.435>	Hector, adhuc magno ne congrediaris Achilli,
<eoban. il. 20.436>	Verum intra medias acies mediasque catervas
<eoban. il. 20.437>	Te recipe, ut primos possis vitare tumultus.
<eoban. il. 20.438>	Ne te vel iaculo configere possit adacto
<eoban. il. 20.439>	Eminus, aut stricto prope stans ferus ense trucidet.
<eoban. il. 20.440>	Talibus admonitus, sese ad sua signa recepit
<eoban. il. 20.441>	Hector, et attonitus divina voce quievit.
<eoban. il. 20.442>	At clamore ferox, et viribus acer Achilles
<eoban. il. 20.443>	Irruit in Teucros, atque Iphitiona superbum
<eoban. il. 20.444>	Sternit Otrentiden ferro, quem Naiade nympha
<eoban. il. 20.445>	Conceptum, genuit populorum victor Otrenteus.
<eoban. il. 20.446>	Ipsum qui multos populos quoque rexit, et urbes,
<eoban. il. 20.447>	Sub gelidis Tmoli radicibus, inter opimas
<eoban. il. 20.448>	Limitis Idaei gentes, et ditia regna,
<eoban. il. 20.449>	Quae vivens tenuit: medium cui a vertice findens
<eoban. il. 20.450>	Dissecuit facili flictu caput acer Achilles.
<eoban. il. 20.451>	Ille cadens, terram sonitu concussit et armis.
<eoban. il. 20.452>	Cui ferus exprobrans his insultabat Achilles,
<eoban. il. 20.453>	En tibi Otrentida, quod tu crudele petisti,
<eoban. il. 20.454>	Nunc te sternit humi fatum, qui tanta minatus
<eoban. il. 20.455>	Nuper terror eras Danais, nunc occidis hastae
<eoban. il. 20.456>	Confossus mucrone meae, licet inclyta clarum
<eoban. il. 20.457>	Stemmata te faciant, Gygaeae stagna paludis
<eoban. il. 20.458>	Cum tibi sit natale solum, piscosa prope Hylli
<eoban. il. 20.459>	Flumina, et undantem preciosis fluctibus Hermum,
<eoban. il. 20.460>	Qua nemus est patria tibi relligione sacratum.
<eoban. il. 20.461>	Sic ait insultans, illum nox ferrea texit.
<eoban. il. 20.462>	Et mox aeripedes cursu trivere rotarum
<eoban. il. 20.463>	Ad primos Danaum insultus: tum corpora fortem
<eoban. il. 20.464>	Demoleonta petit, Troiano Antenore natum.
<eoban. il. 20.465>	Quem per et aeratam galeam, per et ossa cerebro
<eoban. il. 20.466>	Contuso feriens, perfregit tempus utrunque,
<eoban. il. 20.467>	Atque ita deiectum leto dedit. inde fugacem
<eoban. il. 20.468>	Hippodamanta sequens: is enim iam pulvere in alto
<eoban. il. 20.469>	Amissis fugiebat equis: transverberat hasta
<eoban. il. 20.470>	A tergo, inter utrumque humerum. qui sanguine fuso
<eoban. il. 20.471>	Iam nimio moriens, in apertas mugiit auras:
<eoban. il. 20.472>	Non secus ac magno discerptus robore taurus,
<eoban. il. 20.473>	Littoreo iuvenum Neptuno sacra parantum,
<eoban. il. 20.474>	Aequoream qui rex Elicen colit. ille litantum
<eoban. il. 20.475>	Gaudet honore favens, et tali munere laetus.
<eoban. il. 20.476>	Inde satum Priamo Polydorum fertur in acrem,
<eoban. il. 20.477>	Et superis forma similem: quem captus amore
<eoban. il. 20.478>	Quod minimus natorum, et quod carissimus esset,
<eoban. il. 20.479>	A pugna pater infoelix prohibere cupita
<eoban. il. 20.480>	Non potuit. sed cum pedibus pernicibus esset,
<eoban. il. 20.481>	Tunc quoque per cuneos, perque agmina nota volabat
<eoban. il. 20.482>	Discurrens, donec metuenda concidit hasta,
<eoban. il. 20.483>	Quam ferus intrusit tergo fugientis Achilles,
<eoban. il. 20.484>	Aurea qua teretem connectit fibula zonam,
<eoban. il. 20.485>	Et duplex coit incumbens in vincula thorax,
<eoban. il. 20.486>	Hac medium fixo transegit acumine ventrem.
<eoban. il. 20.487>	Ille gemens, labante genu procumbit utroque
<eoban. il. 20.488>	In terram, nebulaeque oculos texere cadentis.
<eoban. il. 20.489>	Quem sua iam tremula retinentem viscera dextra,
<eoban. il. 20.490>	Prostratumque solo, dum conspicit inclytus Hector,
<eoban. il. 20.491>	Mox offusa oculis caligine, non tulit ultra
<eoban. il. 20.492>	Cunctari, aut dubitare animo: sed fervidus ira,
<eoban. il. 20.493>	Et flammae similis, ruit acer, et obvius hostem
<eoban. il. 20.494>	Intorto aggreditur telo, quem laetus Achilles
<eoban. il. 20.495>	Conspiciens, tumidusque animo, sic deinde profatur:
<eoban. il. 20.496>	En vir adest, caro qui me spoliavit amico,
<eoban. il. 20.497>	Quo facto hunc animum moerore affecit acerbo.
<eoban. il. 20.498>	Non tamen effugiet, quin hoc certamine dextram
<eoban. il. 20.499>	Conserat, et pugnae locus hic erit aptus utrique.
<eoban. il. 20.500>	Dixerat: et torvum inspiciens, Age cominus Hector
<eoban. il. 20.501>	Congrediamur, ait, nostra te hic improba dextra
<eoban. il. 20.502>	Mors properata manet. Quem contra interritus Hector:
<eoban. il. 20.503>	Mene igitur verbis terrere procacibus, inquit,
<eoban. il. 20.504>	Ceu fatuum te posse putas? sate sanguine Pelei,
<eoban. il. 20.505>	Si libeat, similes videor novisse cavillos,
<eoban. il. 20.506>	Et verbis tentare animos nugacibus ultro.
<eoban. il. 20.507>	Robore tu quanquam praestes, ego viribus impar
<eoban. il. 20.508>	Sim tibi, apud superos tamen est ea certa potestas,
<eoban. il. 20.509>	Ut nostra mortem invenias confectus ab hasta.
<eoban. il. 20.510>	Nam valet, et nostrum non est sine acumine ferrum.
<eoban. il. 20.511>	Dixit, et intorquens in Achillem coniicit hastam
<eoban. il. 20.512>	Ipse prior: leni afflatu quam proxima Pallas
<eoban. il. 20.513>	Vertit, et aversam decepti abiecit inanem
<eoban. il. 20.514>	Hectoris ante pedes. rapida tum fervidus ira
<eoban. il. 20.515>	Pelides, et in arma ferox, et caedis avarus,
<eoban. il. 20.516>	Irruit horrendum clamans, et in Hectora versus
<eoban. il. 20.517>	Urget agens telis. hinc illum fautor Apollo
<eoban. il. 20.518>	Condensa eripuit nebulae caligine tectum:
<eoban. il. 20.519>	Quod facile est praestare deo. ter magnus Achilles
<eoban. il. 20.520>	Infesto insiluit iaculo, ter fixit inanes
<eoban. il. 20.521>	Incassum nebulas. sub quartum dira minatus
<eoban. il. 20.522>	Insultum: Fugisti, inquit, certam improbe mortem,
<eoban. il. 20.523>	Non virtute tua, sed Apolline fretus amico,
<eoban. il. 20.524>	Qui te praesentis certo e discrimine fati
<eoban. il. 20.525>	Eripuit, quem tu tela inter et arma precari
<eoban. il. 20.526>	Debebis merito. quod si mihi deinde deorum
<eoban. il. 20.527>	Forte aliquis faveat, ut, et est spes certa, favebit,
<eoban. il. 20.528>	Haec tibi perniciem feret, hac mactabere dextra.
<eoban. il. 20.529>	Nunc tamen ibo, alios Troas et persequar omnes,
<eoban. il. 20.530>	Quicunque audebunt sumptis vestigia in armis
<eoban. il. 20.531>	Obvia ferre mihi. sic dixit, et agmina Troum
<eoban. il. 20.532>	Irrumpens, Dryopem ferit, et cervice soluta
<eoban. il. 20.533>	Ante pedes nuda stravit tellure supinum.
<eoban. il. 20.534>	Demuchum petit inde, Philetore principe natum:
<eoban. il. 20.535>	Cui gressum tardante genu de vulnere claudo
<eoban. il. 20.536>	Transegit medium gladio, caesumque reliquit.
<eoban. il. 20.537>	Inde Biante satos patre, Laogonumque ferocem,
<eoban. il. 20.538>	Dardanon eximiumque, ab equis et curribus ambos
<eoban. il. 20.539>	Deiecit sternens: illum tamen eminus hasta,
<eoban. il. 20.540>	Comminus hunc gladio. Tros cretus Alastore supplex
<eoban. il. 20.541>	Procidit ante pedes, genua amplexatus Achilli,
<eoban. il. 20.542>	Si forte aetatem pueri miseratus, inermi
<eoban. il. 20.543>	Parceret. ah demens, qui non agnoscere posset.
<eoban. il. 20.544>	Iam non esse pium, iam nulla ex parte benignum,
<eoban. il. 20.545>	Sed graviter stimulis agitatum tristibus irae,
<eoban. il. 20.546>	Qui neque supplicibus iam parcere posset, Achillem.
<eoban. il. 20.547>	Ergo ferum molli suscepit in epate ferrum,
<eoban. il. 20.548>	Implevitque sinum, tenebrae texere natantes
<eoban. il. 20.549>	Vicina iam morte oculos. post aure sub alta
<eoban. il. 20.550>	Mulion ense petens transverberat: ille per aurem
<eoban. il. 20.551>	Exiit oppositam. medium post fortis Echecli
<eoban. il. 20.552>	Discidit ense caput, genuit quem clarus Agenor:
<eoban. il. 20.553>	Totus ab effuso manabat sanguine mucro,
<eoban. il. 20.554>	Atque ipsum rapuit non evitabile fatum.
<eoban. il. 20.555>	Post hunc Deucaliona gravi transverberat ictu,
<eoban. il. 20.556>	Qua collum atque humeri coeunt. cui morte gravato,
<eoban. il. 20.557>	Et casso manibus, et caligantibus alta
<eoban. il. 20.558>	Nocte oculis, tota caput a cervice resectum
<eoban. il. 20.559>	Abstulit, et nuda procul inde abiecit arena.
<eoban. il. 20.560>	Cum galea effusum fluit atra per ossa cerebrum,
<eoban. il. 20.561>	Corpus humi iacet exanimum. Tum fortis Achilles
<eoban. il. 20.562>	Rhigmum Piriden, praestantem pectore et armis
<eoban. il. 20.563>	Aggreditur, quem nuper opima ex Thrace profectum
<eoban. il. 20.564>	Transegit medium ferro, quod in inguina fixum
<eoban. il. 20.565>	Venit, et in costas laterum perrupit utrasque.
<eoban. il. 20.566>	Labitur ille cadens curru super arma supinus.
<eoban. il. 20.567>	Hinc ferit aurigam, qui iam flectebat habenas
<eoban. il. 20.568>	Avertens currum. qui telo in terga recepto
<eoban. il. 20.569>	Turbatis prolapsus equis iuga nota relinquit
<eoban. il. 20.570>	Cum vita, miser ipse suo se in sanguine versans.
<eoban. il. 20.571>	At velut immensae iuga per vaga et arida sylvae
<eoban. il. 20.572>	Perfurit ignis edax, et concremat omnia, et ullum
<eoban. il. 20.573>	Nescit habere modum, quem flatu ventus adauget,
<eoban. il. 20.574>	Hac illac vario spirans: sic magnus Achilles
<eoban. il. 20.575>	Viribus indomitis spaciosa per agmina victor
<eoban. il. 20.576>	Grassabatur, agens nunc hos, nunc excipit illos,
<eoban. il. 20.577>	Interimens: multo manabant sanguine rivi.
<eoban. il. 20.578>	Et velut aestivae coguntur tempore messis
<eoban. il. 20.579>	Sub iuga colla boves iuncti, pede trita bisulco
<eoban. il. 20.580>	Exprimere e gravibus culmis cerealia grana,
<eoban. il. 20.581>	Annua maturas dum conterit area fruges:
<eoban. il. 20.582>	Sic sub magnanimi tum calcabantur Achillis
<eoban. il. 20.583>	Aeripedum pedibus, clypeique et strata virorum
<eoban. il. 20.584>	Corpora, conspersi rorabant sanguine currus,
<eoban. il. 20.585>	Sanguine manabant radii, spinaeque rotarum,
<eoban. il. 20.586>	Ungula quem cursu rapido spargebat equorum:
<eoban. il. 20.587>	Viribus indomitis sic fulminat acer Achilles,
<eoban. il. 20.588>	Egregiam virtute volens extendere laudem.