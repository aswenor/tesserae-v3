<eoban. il. 15.1>	Sic igitur trepido fugientes agmine Troes,
<eoban. il. 15.2>	Dum palos, dum saxa per, et fortissima fossae
<eoban. il. 15.3>	Munimenta ruunt, multis de gente suorum
<eoban. il. 15.4>	Amissis, dum septa fugam sub equestria sistunt
<eoban. il. 15.5>	Exangues, trepidi, palantes aequore toto
<eoban. il. 15.6>	Campestris spacii, iam summae in montibus Idae
<eoban. il. 15.7>	Iuppiter expulerat fallentem lumina somnum,
<eoban. il. 15.8>	Exurgens thalamo nimium Iunonis amatae,
<eoban. il. 15.9>	Troas et Argivos ipsa spectabat ab Ida.
<eoban. il. 15.10>	Hos data terga sequi, fugere illos agmine fuso,
<eoban. il. 15.11>	Neptunum partes tutari et ducere Achivum,
<eoban. il. 15.12>	Hectora sublatum campo, vix aegra trahentem
<eoban. il. 15.13>	Viscera, vix animae languentis ducere flatum,
<eoban. il. 15.14>	Et quoties gemuit fluidum ructare cruorem
<eoban. il. 15.15>	Adstantes inter socios, aegrumque dolentes.
<eoban. il. 15.16>	Nam Danaos inter non invalidissimus, illi
<eoban. il. 15.17>	Intulit hunc ictum, et tam vulnere laesit acerbo.
<eoban. il. 15.18>	Hunc tali in casu miserans divum atque hominum rex,
<eoban. il. 15.19>	Iunonem torve aspiciens, sic deinde profatur:
<eoban. il. 15.20>	O foecunda dolis, o fraudibus ebria semper
<eoban. il. 15.21>	Innumerabilibus. nec enim vesana negaris,
<eoban. il. 15.22>	Quin opera haec perfecta tua sint omnia, ut Hector
<eoban. il. 15.23>	Afflictus pugna abstineat, formidine capti
<eoban. il. 15.24>	Diffugiant socii. mihi crede haec vera monenti,
<eoban. il. 15.25>	Si me isthac iterum deluseris arte dolosa,
<eoban. il. 15.26>	Qua tamen ante etiam, loris tua tergora caedam.
<eoban. il. 15.27>	Pectore adhuc memori retinesne, prioribus annis
<eoban. il. 15.28>	Quas mihi commisso dederis pro crimine poenas?
<eoban. il. 15.29>	Cum suspensa polo super ardua nubila, longa
<eoban. il. 15.30>	Fune pependisti, vinctas incude ligataIuno de coelo
<eoban. il. 15.31>	Ad plantas gemina, palmas innecteret aurumpendula.
<eoban. il. 15.32>	Ponderis immensi, cum te super aethera divi
<eoban. il. 15.33>	Quotquot agunt, multa moti pietate volentes
<eoban. il. 15.34>	Solvere non poterant. quos ipse, ut quemque prehensum
<eoban. il. 15.35>	Arripui, ex alto deieci iratus Olympo,
<eoban. il. 15.36>	Delapsi in terram vix ut satis aegra levarent
<eoban. il. 15.37>	Membra solo, pene exempti vitalibus auris.
<eoban. il. 15.38>	Necdum tota mei deferbuit ira furoris,
<eoban. il. 15.39>	Herculis ob cladem, quam tu furiosa paciscens
<eoban. il. 15.40>	Cum Borea, pulsum vento, fractumque procellis,
<eoban. il. 15.41>	In Coon undosam pepulisti, unde ipse receptum
<eoban. il. 15.42>	Restitui, patriumque reduxi rursus ad Argos,
<eoban. il. 15.43>	Multatum satis, atque abs te mala plurima passum.
<eoban. il. 15.44>	Haec libuit repetisse tibi, ne fallere pergas
<eoban. il. 15.45>	Talibus insidiis ultra, nec fraudibus istis
<eoban. il. 15.46>	Me circumvenias: simul ut cognoscere possis,
<eoban. il. 15.47>	Hoc ex concubitu quid lucri stulta reportes,
<eoban. il. 15.48>	Quem nunc non alia mecum ratione subisti,
<eoban. il. 15.49>	Quam qua deciperes, aliorum hic usa deorum
<eoban. il. 15.50>	Consiliis. tantum effatus pater, inde quievit.
<eoban. il. 15.51>	Grandibus hunc spectans oculis dea, talibus infit:
<eoban. il. 15.52>	Nunc per ego et terras, per et alti sidera coeli,
<eoban. il. 15.53>	Per Styga sub tacito labentem flumine terris,
<eoban. il. 15.54>	Qua non relligio maior iurantibus ulla est
<eoban. il. 15.55>	Coelitibus, per dulce tuum caput atque verendum,
<eoban. il. 15.56>	Per connubia nostra, per et concordia lecti
<eoban. il. 15.57>	Foedera, quae primis adeo servamus ab annis,
<eoban. il. 15.58>	Fallere quae nolim, tibi sacra prophanaque iuro
<eoban. il. 15.59>	Omnia, Neptunum nec me suadente, nec ullo
<eoban. il. 15.60>	Consilio venisse meo, Danaisque tulisse
<eoban. il. 15.61>	Auxilium, sed sponte sua, quia cladis Achivum
<eoban. il. 15.62>	Commisereretur, quam passos esse videret
<eoban. il. 15.63>	Ad celeres naves: et ob hoc sic Troas et ipsum
<eoban. il. 15.64>	Hectora multatos, poena affecisse maligna.
<eoban. il. 15.65>	Ipsa equidem tua iussa volensque libensque subibo,
<eoban. il. 15.66>	Atque ut idem faciat Neptunum inducere pergam.
<eoban. il. 15.67>	Olli subridens hominum pater atque deorum,
<eoban. il. 15.68>	Talibus alloquitur. Post hac si te optima Iuno
<eoban. il. 15.69>	Praebueris mihi morigeram, mecumque loquendi
<eoban. il. 15.70>	Senseris in coetu residens atque ordine divum,
<eoban. il. 15.71>	Tum facile accedet nobis Neptunus, et idem
<eoban. il. 15.72>	Omnia nobiscum conversa mente probabit:
<eoban. il. 15.73>	Si tamen ex animo mihi nunc, et vera loquuta es,
<eoban. il. 15.74>	I nunc concilium repetens, coetusque deorum,
<eoban. il. 15.75>	Inde voca celerem variamque coloribus Irim,
<eoban. il. 15.76>	Et Phoebum paribus vincentem cuncta sagittis.
<eoban. il. 15.77>	Illam ad Neptunum mittam, quae nunciet, armis
<eoban. il. 15.78>	Abstineat, redeatque domum, regnumque revisat:
<eoban. il. 15.79>	Hunc ut ad affectum cruciatibus Hectora mittam,
<eoban. il. 15.80>	Vulnera qui curet medica, sedetque dolores
<eoban. il. 15.81>	Arte potens, vires inspiret, ad arma reducat,
<eoban. il. 15.82>	Congressurum iterum Danais, ipsosque recepto
<eoban. il. 15.83>	Marte fugaturum, donec trepidante relicta
<eoban. il. 15.84>	Castra fuga repetant, et ad usque ferantur Achillis
<eoban. il. 15.85>	Immunes vacuo stantes in littore naves,
<eoban. il. 15.86>	Ipse suum trepidos miseratus mittat amicum
<eoban. il. 15.87>	Patroclum auxilio, quem protinus inclytus Hector
<eoban. il. 15.88>	Multis ante datis leto, multisque cruentum
<eoban. il. 15.89>	Caedibus, atque etiam nostri Sarpedonis atro
<eoban. il. 15.90>	Sanguine conspersum, sacrae sub moenia Troiae
<eoban. il. 15.91>	Evectum interimat, mox interimendus Achille
<eoban. il. 15.92>	Ipse sub irato. Post haec a navibus acti,
<eoban. il. 15.93>	Saepe fuga repetent sublimia Pergama Troes,
<eoban. il. 15.94>	(Sic nam fata iubent, sic fert mea magna voluntas)
<eoban. il. 15.95>	Belligerae donec divina Palladis arte
<eoban. il. 15.96>	Evertant magnae Neptunia moenia Troiae.
<eoban. il. 15.97>	Ergo nec accipiet prius indignatio finem
<eoban. il. 15.98>	Haec mea, qua Danaos multare, et perdere multos
<eoban. il. 15.99>	Constitui, nec opem quemvis de gente deorum
<eoban. il. 15.100>	Ferre sinam, quam sit satis indignantis Achilli
<eoban. il. 15.101>	Ultus honos, illi a magno praereptus Atridae:
<eoban. il. 15.102>	Quae Thetidi promissa dedi, quo tempore nostris
<eoban. il. 15.103>	Sese illa advolvens genibus, promittere adegit,
<eoban. il. 15.104>	Et capite annuere, hoc traditurum ipsius honori.
<eoban. il. 15.105>	Talia dicenti, mox albens brachia Iuno
<eoban. il. 15.106>	Obsequitur, linquens Idaei verticis arcem
<eoban. il. 15.107>	Gargara, adit summi convexa volumina coeli
<eoban. il. 15.108>	Tam subito, quam sana viri mens plura scientis,
<eoban. il. 15.109>	Quique peragrarit vastae loca plurima terrae,
<eoban. il. 15.110>	Multa movens animo nunc huc nunc avolat illuc.
<eoban. il. 15.111>	Iamque ingressa domos superas, coetumque deorum,
<eoban. il. 15.112>	Quos Iovis adstantes invenit in aedibus altis
<eoban. il. 15.113>	Adstitit, illi omnes assurrexere, ferentes
<eoban. il. 15.114>	Obvia Iunoni dominae vestigia, pro se
<eoban. il. 15.115>	Quisque manu pateras, calicem tulit illa propinans
<eoban. il. 15.116>	E dextra Themidis, quae venerat obvia divae,
<eoban. il. 15.117>	Praecurrens reliquos, verbisque affatur amicis:
<eoban. il. 15.118>	Quid Iuno attonitae similis (sic namque videris)
<eoban. il. 15.119>	Huc festina venis? vereorne te tuus ille
<eoban. il. 15.120>	Terruerit coniux verbis. Cui regia Iuno:
<eoban. il. 15.121>	Ne Themi, ne quaeras ea quae prior omnia nosti,
<eoban. il. 15.122>	Quam sit saevo animo, quam fronte sit ille superba.
<eoban. il. 15.123>	Tu vero quae iusta paras convivia divis,
<eoban. il. 15.124>	Vade tuum facias ut opus, tua munia cures:
<eoban. il. 15.125>	Auditura tamen coetu assistente deorum
<eoban. il. 15.126>	Quam mala nunc peragat, quam nunc indigna loquatur
<eoban. il. 15.127>	Iuppiter, offensura homines, divosque volentes
<eoban. il. 15.128>	Libera non tristi convivia ducere luxu.
<eoban. il. 15.129>	Postquam haec effata est Iuno veneranda, resedit:
<eoban. il. 15.130>	Turbatosque videns Iovis alta per atria divos,
<eoban. il. 15.131>	Subrisit tenui diductis schismate labris,
<eoban. il. 15.132>	Laetitiam nec fronte ullam testante redacta.
<eoban. il. 15.133>	Hinc omnes dictis reprehendens talibus infit:
<eoban. il. 15.134>	O stolidos, o vecordes, qui scilicet antehac
<eoban. il. 15.135>	Conati sumus, aut posthac conabimur, ipsum
<eoban. il. 15.136>	Proposito revocare Iovem, quod coeperit alto
<eoban. il. 15.137>	Intuleritque animo. nam qui diversa sequantur
<eoban. il. 15.138>	Se nihili facere affirmat, nec ducere curae
<eoban. il. 15.139>	Ut secum faciant, se viribus esse priorem
<eoban. il. 15.140>	Omnibus, et validae metuendum robore dextrae
<eoban. il. 15.141>	Tam nobis diis, quam reliquis mortalibus aegris.
<eoban. il. 15.142>	Hinc mala vos urgent, hinc sors inimica profecta est,
<eoban. il. 15.143>	Quae vos cunque tenet, quae vos mala cuncta tulistis.
<eoban. il. 15.144>	Quos inter primus Mars est (ut opinor) adempto
<eoban. il. 15.145>	In pugna Ascalapho, quo nunquam carior ipsi
<eoban. il. 15.146>	Filius alter erat. Subito haec ad verba dolore
<eoban. il. 15.147>	Mars animum commotus, et ira accensus, utraque
<eoban. il. 15.148>	Ilia dura manu feriens: Nemo, inquit, euntem
<eoban. il. 15.149>	Me putet invidia dignum, ad navalia Graium,
<eoban. il. 15.150>	Ulturumque nefas indigna morte perempti
<eoban. il. 15.151>	Ascalaphi, quamvis mihi sit fatale trisulco
<eoban. il. 15.152>	Afflatum igne Iovis, inter me foeda iacere
<eoban. il. 15.153>	Occultum, et tristi concreta cadavera tabo.
<eoban. il. 15.154>	Sic ait. Inde Metum tardum, stupidumque Pavorem
<eoban. il. 15.155>	Mandat iungere equos, ipse hinc fulgentibus armis
<eoban. il. 15.156>	Induitur: qua sic si progrederetur in ira,
<eoban. il. 15.157>	Magna deos contra Iovis ira exorta fuisset,
<eoban. il. 15.158>	Indignaturi turbas movisse feroces:
<eoban. il. 15.159>	Si non et cupidum vindictae Pallas iturum
<eoban. il. 15.160>	E solio exiliens, galeam de fronte minacem,
<eoban. il. 15.161>	Ex humeris clypeum, manibusque ferocibus hastam
<eoban. il. 15.162>	Detraxisset, agens verbis ita fata fuisset:
<eoban. il. 15.163>	O stolide, o vesane animis, o pectore demens,
<eoban. il. 15.164>	Auribus o brutis nihil auditure salubris
<eoban. il. 15.165>	Consilii, nec enim quae dixerit inclyta Iuno
<eoban. il. 15.166>	Iussa Iovis, capis aut animis, aut auribus hauris.
<eoban. il. 15.167>	An cupis augeri quae tot facis impia facta?
<eoban. il. 15.168>	Ut frustra hinc abiens mox huc cogare reverti,
<eoban. il. 15.169>	Imo Iovem cogas te propter inepte reverti,
<eoban. il. 15.170>	Omnibus iratus qui mox ascendet Olympum,
<eoban. il. 15.171>	Interea Danais pugna Phrygibusque relicta,
<eoban. il. 15.172>	Dissidium turbasque ciens, nos puniet omnis
<eoban. il. 15.173>	Insontes sontesque simul. iubeo ergo quietus
<eoban. il. 15.174>	Siste pedem, nati simul obliviscere adempti.
<eoban. il. 15.175>	Multi alii cecidere prius virtute priores,
<eoban. il. 15.176>	Posteriusque cadent. quis enim de stirpe creatos
<eoban. il. 15.177>	Humana, morti eripiat? labor irritus ille est.
<eoban. il. 15.178>	Sic fata, in solio divum locat armipotentem.
<eoban. il. 15.179>	Sevocat hinc Phoebum, celerem simul Irida Iuno,
<eoban. il. 15.180>	Exponitque Iovis mandata. ac talibus ambos
<eoban. il. 15.181>	Alloquitur: Super excelsam vos Iuppiter Idam
<eoban. il. 15.182>	Quamprimum properare iubet: nunc ergo volante
<eoban. il. 15.183>	Currite, abite, Iovi vos sistite, iussa daturo,
<eoban. il. 15.184>	Facturi quaecunque volet, quaeque ille iubebit.
<eoban. il. 15.185>	Dixit, et in solio rursus digressa resedit.
<eoban. il. 15.186>	Illi praepetibus lapsi per inania pennis,
<eoban. il. 15.187>	Arboribus celebrem recta labuntur in Idam,
<eoban. il. 15.188>	Illic inveniunt celsa super arce sedentem
<eoban. il. 15.189>	(Gargara nomen habent) divumque hominumque parentem,
<eoban. il. 15.190>	Nubis odoriferae puro circum aere septum.
<eoban. il. 15.191>	Quos ubi vidisset stantes, haud pectore quaquam
<eoban. il. 15.192>	Iratus tumido (Iunoni namque volentes
<eoban. il. 15.193>	Paruerant) tum sic prius orsus ad Irida fatur:
<eoban. il. 15.194>	Vade fer Iri volans Neptuno talia regi,
<eoban. il. 15.195>	Nomine iussa meo (nec eris mihi nuncia fallax)
<eoban. il. 15.196>	Cuncta fer ut iubeo, proficiscere, praecipe, manda,
<eoban. il. 15.197>	Discedat pugna atque acie, propereque deorum
<eoban. il. 15.198>	Aut coetum repetat, propriis se aut condat in undis.
<eoban. il. 15.199>	Quod si contra ierit, nec pareat ista iubenti,
<eoban. il. 15.200>	Sentiet ante suis meliorem viribus esse,
<eoban. il. 15.201>	Quam me despiciat, qui sum regno omnipotenti
<eoban. il. 15.202>	Fortior, et patriis maior natalibus illo.
<eoban. il. 15.203>	Sed tamen ipse satis iamdudum haec omnia novit,
<eoban. il. 15.204>	Nec mihi se conferre ullis rationibus ausit,
<eoban. il. 15.205>	Quem divum chorus et reliquorum turba tremiscunt.
<eoban. il. 15.206>	Iuppiter haec. at iussa ferens Thaumantias Iris
<eoban. il. 15.207>	Exequitur, subitaque volans vi fertur. ut alto
<eoban. il. 15.208>	Aere praecipitans vaga nix, aut grandinis imber
<eoban. il. 15.209>	Turbine contractus Boreae violentus in arva
<eoban. il. 15.210>	Decidit. Idaeis sic arcibus illa relictis,
<eoban. il. 15.211>	Neptunum petit, atque illi iam proxima dictis
<eoban. il. 15.212>	Talibus alloquitur: Maris alme tridentifer alti,
<eoban. il. 15.213>	Nuncia certa fero quaedam Iove missa iubente:
<eoban. il. 15.214>	Decedas pugna atque acie, propereque deorum
<eoban. il. 15.215>	Aut coetum repetas, proprio te aut aequore condas.
<eoban. il. 15.216>	Quod si contra ieris non parens ista iubenti,
<eoban. il. 15.217>	Huc se venturum te contra in bella minatur:
<eoban. il. 15.218>	Devitesque manus iubet ipsius, esse equidem se
<eoban. il. 15.219>	Viribus et regno meliorem, denique natu
<eoban. il. 15.220>	Maiorem, cum tu iamdudum haec omnia noris,
<eoban. il. 15.221>	Nec te ipsi conferre ullis rationibus ausis,
<eoban. il. 15.222>	Quem divum chorus et reliquorum turba tremiscunt.
<eoban. il. 15.223>	Dixerat. at graviter deus indignatus aquarum,
<eoban. il. 15.224>	Reddidit haec: Grande o facinus, quis nempe negarit
<eoban. il. 15.225>	Viribus esse Iovem praestantibus? ergone voces
<eoban. il. 15.226>	Est operae precium tam nos perferre superbas?
<eoban. il. 15.227>	Qui mihi sorte pari sibi, praelia dura minetur.
<eoban. il. 15.228>	Tres uterini etenim sumus uno e semine fratres,
<eoban. il. 15.229>	Saturno et Rhea geniti. prior omnibus aevo
<eoban. il. 15.230>	Iuppiter, ipse ego dehinc, et qui regit infima Pluton,
<eoban. il. 15.231>	Unusquisque suum regni sortitus honorem.
<eoban. il. 15.232>	Tres etenim in partes divisimus omnia rerum,
<eoban. il. 15.233>	Tum quam quisque ferat partem decernere sortem
<eoban. il. 15.234>	Iussimus: illa mihi dedit aequoris alta profundi
<eoban. il. 15.235>	Perpetuo regere imperio, loca subdita terris
<eoban. il. 15.236>	Plutoni cessere, Iovem tulit ardua coeli
<eoban. il. 15.237>	Regia pollentem dominum cum nubibus altis.
<eoban. il. 15.238>	Terra autem omniparens, et qui tegit omnia Olympus,
<eoban. il. 15.239>	Certa deo sedes non sunt ex omnibus uni,
<eoban. il. 15.240>	Sed communis in his ditio est diis omnibus horum.
<eoban. il. 15.241>	Iuppiter ergo sua contentus sorte quiescat:
<eoban. il. 15.242>	Etsi est praevalidus, sibi tertia regna teneto,
<eoban. il. 15.243>	Me velut abiectum verbis terrere superbis
<eoban. il. 15.244>	Ne velit, haec nihili facientem vana minarum
<eoban. il. 15.245>	Nomina, queis potius natos natasque tulisset
<eoban. il. 15.246>	Castigare suos, quos (si parere recusent)
<eoban. il. 15.247>	Cogere vi poterat. Dicenti talia, tales
<eoban. il. 15.248>	Ore redit roseo voces Thaumantia proles:
<eoban. il. 15.249>	Istane verba Iovi referam, pater inclyte ponti,
<eoban. il. 15.250>	Tam dura et praerepta iubes? an forte retractas.
<eoban. il. 15.251>	Plurima saepe etenim sapientes verba retractant.
<eoban. il. 15.252>	Scis quoque parendum natu maioribus esse,
<eoban. il. 15.253>	Quorum sunt etiam plectendi iura minores.
<eoban. il. 15.254>	Huic ita respondit rector Neptunus aquarum:
<eoban. il. 15.255>	Recte equidem, et quod te decuit celer Iri loquuta es:
<eoban. il. 15.256>	Et tum res bene habet, cum prudens nuncius adsit.
<eoban. il. 15.257>	Sed dolor hic animum stimulat, cor adurit acerbum,
<eoban. il. 15.258>	Quid verbis lacerat petulantibus immortales,
<eoban. il. 15.259>	Sorte etiam meritisque pares, et honoribus ipsi.
<eoban. il. 15.260>	Nunc licet irati raro sit cedere, cedam
<eoban. il. 15.261>	Sponte tamen, testatus apud te haec omnia certo
<eoban. il. 15.262>	Quae loquar ex animo nunquam irrita verba futura.
<eoban. il. 15.263>	Si statuit sine me, sine Pallada, si sine cara
<eoban. il. 15.264>	Coniuge, si sine Mercurio, sine principe fabro
<eoban. il. 15.265>	Parcere Troianis, nec eorum funditus urbem
<eoban. il. 15.266>	Perdere, et a magnis decus hoc avertere Graiis,
<eoban. il. 15.267>	Tum sciat iratos nos perpetuo esse futuros.
<eoban. il. 15.268>	Sic ait, atque abiens se fluctibus abdidit altis:
<eoban. il. 15.269>	Quo cedente, duces contristabantur Achivum.
<eoban. il. 15.270>	Tum Phoebum pater alloquitur. Vade, Hectora magnum
<eoban. il. 15.271>	Alloquere, et nostris haec dicito nuncia verbis:
<eoban. il. 15.272>	Alta tridentiferum rediisse sub aequora fratrem,
<eoban. il. 15.273>	Vitantem nostrasque manus, clademque paratam,
<eoban. il. 15.274>	Si perstare manu contra voluisset inerti.
<eoban. il. 15.275>	Quae res quanta trahat, quam certa pericula secum,
<eoban. il. 15.276>	Iam plaerique sciunt alii, doctique fatentur,
<eoban. il. 15.277>	Edomiti manibus nostris hoc robore divis,
<eoban. il. 15.278>	Ut qui nunc Titanes habent loca subdita terris
<eoban. il. 15.279>	Infima, Saturnum circa sine fine manentes.
<eoban. il. 15.280>	Utilius fuit ergo opus hoc ipsique mihique,
<eoban. il. 15.281>	Ut licet iratus, tamen hinc aversus abiret:
<eoban. il. 15.282>	Ne si congressus demens mihi forte fuisset,
<eoban. il. 15.283>	Concideret dextrae domitus virtute potentis.
<eoban. il. 15.284>	Tu nunc terrificam sumens forti aegida dextra,
<eoban. il. 15.285>	Incute terrorem Danais, iaculator Apollo.
<eoban. il. 15.286>	Sed tibi praecipue curae sit ut inclytus Hector,
<eoban. il. 15.287>	Sume operam, vires immitte, et eatenus ipsi
<eoban. il. 15.288>	Quatenus ad naves Danaos fuget, altaque rursum
<eoban. il. 15.289>	Hellespontiaci repetant maris aequora victi.
<eoban. il. 15.290>	Caetera quae sit opus fieri verbisve, manuve,
<eoban. il. 15.291>	Ipse ego curabo fieri, quo rursus Achaei
<eoban. il. 15.292>	Respirent ab eo pugnae cladisque labore.
<eoban. il. 15.293>	Haec mandata patris curans prudenter Apollo,
<eoban. il. 15.294>	Praepetibus pennis alta se misit ab Ida,
<eoban. il. 15.295>	Accipitri similis, quo non velocior alter
<eoban. il. 15.296>	Venatur timidas per consita rura columbas:
<eoban. il. 15.297>	Talis Apollo volans Priami defertur ad urbem.
<eoban. il. 15.298>	In qua magnanimum tunc repperit ipse sedentem
<eoban. il. 15.299>	Hectora: non etenim iacuit, nec vulnere victus
<eoban. il. 15.300>	Amplius ingemuit, sed compos mentis, et omnes
<eoban. il. 15.301>	Agnoscens socios, ipsum circum ordine stantes.
<eoban. il. 15.302>	Reddiderat siquidem vires iam Iuppiter ipsi.
<eoban. il. 15.303>	Hunc prope consistens sic est affatus Apollo.
<eoban. il. 15.304>	Hector Priamide, quid nunc ita solus et aeger
<eoban. il. 15.305>	Membra sedes? num triste quid accidit? ista loquuto
<eoban. il. 15.306>	Aegra trahens vocis suspiria reddidit Hector:
<eoban. il. 15.307>	O quem te memorem, vel tu quis es optime divum?
<eoban. il. 15.308>	Qui nunc ista roges ex me, num pondere saxi
<eoban. il. 15.309>	Afflictum ingentis, nescis? quod maximus Aiax
<eoban. il. 15.310>	In mea detorsit praeforti pectora nisu,
<eoban. il. 15.311>	Ipsius ut socios dextra victrice sub altis
<eoban. il. 15.312>	Navibus urgebam sternens. hinc illa gementis
<eoban. il. 15.313>	Languida vis animae, quae nunc me nigra subire
<eoban. il. 15.314>	Pene coegisset longaevi limina Ditis.
<eoban. il. 15.315>	Huic iterum longe contorquens spicula Phoebus:
<eoban. il. 15.316>	At tu (inquit) confide animo, me praeside tanto
<eoban. il. 15.317>	Quae nunc in summa residens Saturnius Ida
<eoban. il. 15.318>	Me tibi demisit curaturum omnia Phoebum,
<eoban. il. 15.319>	Quae tibi, quaeque tuis sint cuncta salubria factu,
<eoban. il. 15.320>	Qui te, qui patriamque tuam deus ante propinquo
<eoban. il. 15.321>	Exitio eripui, et praesenti a peste redemi.
<eoban. il. 15.322>	Nunc immitte equites, qui sternant cuncta ruentes
<eoban. il. 15.323>	Castra iterum versus Danaum, quos ipse ego ducam
<eoban. il. 15.324>	Praecedens, sternamque vias, hostemque fugabo.
<eoban. il. 15.325>	Viribus, haec dicens, animisque ingentibus implet
<eoban. il. 15.326>	Hectora magnanimum. qui sicut liber, et oci
<eoban. il. 15.327>	Impatiens lascivit equus, cum nactus apertam
<eoban. il. 15.328>	Planiciem, insurgit pedibus, iam colla iugasque
<eoban. il. 15.329>	Erecta cervice quatit, vel nota requirens
<eoban. il. 15.330>	Pascua, vel fugiens aliquo se in flumine mersat,
<eoban. il. 15.331>	Aut armenta petens in proxima fertur equarum:
<eoban. il. 15.332>	Talis tunc pedibus sublimis et impiger Hector,
<eoban. il. 15.333>	Et genuum virtute valens, post edita Phoebi
<eoban. il. 15.334>	Consilia, et vires divo aspirante receptas,
<eoban. il. 15.335>	Ibat agens equites variis in praelia dictis.
<eoban. il. 15.336>	Atque ut agreste virum genus, atque animosa canum vis
<eoban. il. 15.337>	Ardua praecelerem surgentem in cornua cervum,
<eoban. il. 15.338>	Haerentemve aliqua sylvestrem in rupe capellam
<eoban. il. 15.339>	Saepe petunt, nectuntque dolos, et retia tendunt,
<eoban. il. 15.340>	Illi se lustris abdunt, et rupibus altis
<eoban. il. 15.341>	Defensant, si forte leo venantibus ipsis
<eoban. il. 15.342>	Sese atrox obiecit, in avia tuta relictis
<eoban. il. 15.343>	Retibus effugiunt omnes, catulique virique.
<eoban. il. 15.344>	Haud aliter Danais urgentibus agmina Troum,
<eoban. il. 15.345>	Foeda sparsa fuga, tum contigit, Hectora postquam
<eoban. il. 15.346>	Conspexere suos revocantem in praelia dictis.
<eoban. il. 15.347>	Tum stetit attonitus gelida formidine sanguis
<eoban. il. 15.348>	Omnibus, et pedibus vigor incidit omnis, et alti
<eoban. il. 15.349>	Pectoris atque animi. tum sic Andraemone natus
<eoban. il. 15.350>	Aetola de gente Thoas iaculantibus armis
<eoban. il. 15.351>	Egregius, calidaque bonus certare palaestra,
<eoban. il. 15.352>	Viribus eloquii pollens, si quando loquendo
<eoban. il. 15.353>	Decertent iuvenes, trepidos affatur Achivos:
<eoban. il. 15.354>	O socii, quae nunc oculis miracula cerno?
<eoban. il. 15.355>	Quid monstri hic video? quia quem modo lumine cassum,
<eoban. il. 15.356>	Demissumque neci, tantum non certa fuisset
<eoban. il. 15.357>	Spes adeo nobis, Aiacis vulnere victum,
<eoban. il. 15.358>	En vivit, superatque, valetque, nec occidit Hector.
<eoban. il. 15.359>	Huic res indubia est, aliquem favisse deorum,
<eoban. il. 15.360>	Qui vitam viresque simul, solitumque vigorem
<eoban. il. 15.361>	Reddiderit. nec enim Iovis haec sine numine Teucris
<eoban. il. 15.362>	Eveniunt, ut tanto animi nunc robore victus
<eoban. il. 15.363>	Exultet, cladem nobis, mortemque minetur.
<eoban. il. 15.364>	Qui velut e nostris iam plures lumine vitae
<eoban. il. 15.365>	Destituit, sic nunc plures (ut opinor) ad umbras
<eoban. il. 15.366>	Demittet. nunc ergo salubria adeste monenti,
<eoban. il. 15.367>	Parentes, popularem in castra remittere turbam
<eoban. il. 15.368>	Praestiterit, nos hic meliores arte manuque
<eoban. il. 15.369>	Sistere, stare loco, et collatis viribus hostem
<eoban. il. 15.370>	Urgere: aut ipsum hic remorari, aut pellere retro.
<eoban. il. 15.371>	Sic aditu sibi praecluso, saevissimus Hector
<eoban. il. 15.372>	Sit licet, et validis quantumvis viribus audax,
<eoban. il. 15.373>	Non tamen audebit perrumpere in agmen opinor.
<eoban. il. 15.374>	Talia dicentem, placidis Argiva iuventus
<eoban. il. 15.375>	Audivere animis omnes. tunc ergo vocatis
<eoban. il. 15.376>	Primis Graiugenum, per eos quos maximus Aiax,
<eoban. il. 15.377>	Quos habuit secum Idomeneus, quos Teucer, et ipsi
<eoban. il. 15.378>	Meriones Marti similis, quaeque ipse trahebat
<eoban. il. 15.379>	Arma Meges, reliquo ad naves et castra remisso
<eoban. il. 15.380>	Vulgari populo, se in praelia dura parabant.
<eoban. il. 15.381>	Nec minus et Troes contra, quos maximus Hector
<eoban. il. 15.382>	Ducebat, quem praecedens anteibat Apollo,
<eoban. il. 15.383>	Nube superfusa tectus, manibusque ferebat
<eoban. il. 15.384>	Aegida terrificam: quam densis crinibus atram,
<eoban. il. 15.385>	Terribilem fulgore ipso, radiisque minacem
<eoban. il. 15.386>	Vulcanus dederat superum sua munera regi,
<eoban. il. 15.387>	Hoc ut monstro hominum caperet formidine mentes.
<eoban. il. 15.388>	Hinc utrinque oriens defertur ad aethera clamor,
<eoban. il. 15.389>	Et primum incipiunt missis pugnare sagittis,
<eoban. il. 15.390>	Mox fortes iaculari hastas: pars maxima quarum
<eoban. il. 15.391>	Constitit hostili defixa in corpore, quaedam
<eoban. il. 15.392>	Inter utranque aciem vanis cecidere volantes
<eoban. il. 15.393>	Ictibus in terram, tum multa utrinque cadebant
<eoban. il. 15.394>	Corpora, multa solo recidebant spicula, donec
<eoban. il. 15.395>	Aegida non quateret Phoebus. quam lumine torvo
<eoban. il. 15.396>	In Danaos vertens postquam concussit, et amplam
<eoban. il. 15.397>	Edidit inclamans vocem, formidine cunctos
<eoban. il. 15.398>	Terruit insolita, ceciditque ferocia vasti
<eoban. il. 15.399>	Omnibus illa animi solitae tum denique facti
<eoban. il. 15.400>	Immemores virtutis erant, tum proxima foeda
<eoban. il. 15.401>	Castra fuga repetunt, palantes aequore toto
<eoban. il. 15.402>	Pulveris Iliaci, pro ut sors sua quemque ferebat.
<eoban. il. 15.403>	Non secus ac duo magnanimi de monte leones
<eoban. il. 15.404>	Aerio digressi, in magna armenta feruntur,
<eoban. il. 15.405>	Sive greges ovium nullo custode per herbas
<eoban. il. 15.406>	Errantes, propere invadunt, campumque per omnem
<eoban. il. 15.407>	Dispergunt, passimque fugant sub nocte silenti:
<eoban. il. 15.408>	Sic Danais turpemque fugam, Phrygibusque superbam,
<eoban. il. 15.409>	Victricemque manum cessit Iove natus Apollo.
<eoban. il. 15.410>	Hic ex hoste aliquem sibi Troum quisque peremit.
<eoban. il. 15.411>	Hector et Aeneas binos: sed maximus armis
<eoban. il. 15.412>	Priamides, Stichiumque occidit et Arcesilaum,
<eoban. il. 15.413>	Illum nempe ducem Boeota a gente profectum,
<eoban. il. 15.414>	Hunc a consiliis fidum sociumque Menestheo.
<eoban. il. 15.415>	Iasan Aeneas clarumque, Medonthaque fortem:
<eoban. il. 15.416>	Horum alter fuit Aiacis germanus Oilei,
<eoban. il. 15.417>	Ex patre, sed tantum genitrice ex pellice natus,
<eoban. il. 15.418>	Extorris patria. nam postquam forte novercae
<eoban. il. 15.419>	Germanum infoelix Eriopidis occidisset,
<eoban. il. 15.420>	Fugerat in Phylacen: Spheloei filius alter
<eoban. il. 15.421>	Bucolidae, princeps unus tum Cecropidarum
<eoban. il. 15.422>	Agmina ducentum. Mecisten deinde peremit
<eoban. il. 15.423>	Pulydamas, Echium pugnantem ad prima Polites
<eoban. il. 15.424>	Agmina confodit. simili se more gerentem
<eoban. il. 15.425>	Deiochum, Paris infixa sic perculit hasta,
<eoban. il. 15.426>	Transadigens humerum, medio ut de pectore ferrum
<eoban. il. 15.427>	Extaret. sic occisos, ut lumine vitae,
<eoban. il. 15.428>	Sic armis spoliant, et nuda cadavera linquunt.
<eoban. il. 15.429>	Tum Danai qua quemque fugae spaciumve locusve
<eoban. il. 15.430>	Abstulit, effugiunt, et per declivia fossae,
<eoban. il. 15.431>	Per vallum, per saxa ruunt: sic namque coegit
<eoban. il. 15.432>	Vis invicta mali, saltem ut sua castra tenerent.
<eoban. il. 15.433>	Vastum hic vociferans Hector, sic voce manuque
<eoban. il. 15.434>	Innuit, ut simul exuviis caesisque relictis,
<eoban. il. 15.435>	Impete tantum uno ad naves et castra ferantur:
<eoban. il. 15.436>	Si quenquam hic alio tendentem a navibus, inquit,
<eoban. il. 15.437>	Repperero, ille loco mox extinguetur eodem
<eoban. il. 15.438>	Hac dextra, nec quisquam illi de sanguine fratrum,
<eoban. il. 15.439>	Non soror aut genitrix aderit, qui debita solvant
<eoban. il. 15.440>	Funera, sed volucres rostris immanibus illum
<eoban. il. 15.441>	Discerpent, foedique canes ea viscera lambent.
<eoban. il. 15.442>	Sic dicens, instigat equos, pungitque flagello,
<eoban. il. 15.443>	Ut cursum accelerent: aciesque in praelia dictis
<eoban. il. 15.444>	Excitat. illi alacres clamore feruntur in hostem
<eoban. il. 15.445>	Immodico, turmaeque equitum, peditumque cohortes,
<eoban. il. 15.446>	Agminaque effusis in Achiva feruntur habenis.
<eoban. il. 15.447>	Iamque irrupturos in castra anteibat Apollo,
<eoban. il. 15.448>	Aggeris extructi cumulos et caetera muri
<eoban. il. 15.449>	Munimenta terens pedibus, coniecit iniquae
<eoban. il. 15.450>	In medium fossae super aequans omnia, murum
<eoban. il. 15.451>	Versus: deinde viae tantum spaciique reliquit
<eoban. il. 15.452>	Cedentes inter Danaos Troasque sequentes,
<eoban. il. 15.453>	Quantum missa viri manibus, qui robore praestet,
<eoban. il. 15.454>	In longum tantumque supervolet hasta. per illud
<eoban. il. 15.455>	Troiani spacium Phoebo duce, signa ferente
<eoban. il. 15.456>	Aegidos horrificae, totis in Achaica turmis
<eoban. il. 15.457>	Castra ruunt, summi scandentes moenia muri
<eoban. il. 15.458>	Clamore horrisono, transcensa labore ruebant
<eoban. il. 15.459>	Tam facili, quam quo puer alti in littore ponti
<eoban. il. 15.460>	Forte sedens, opera e molli quae struxit arena
<eoban. il. 15.461>	Diruit, et manibus quae struxerat ante revellit:
<eoban. il. 15.462>	Tam facilis fuit ille labor tibi Phoebe, ruinam
<eoban. il. 15.463>	Et cladem Danais immittere, et agmina turpi
<eoban. il. 15.464>	Primum sparsa fuga, captis quoque tradere castris.
<eoban. il. 15.465>	At Danai non ante fugam, non sistere cursum,
<eoban. il. 15.466>	Nusquam stare loco, non ante resumere vires
<eoban. il. 15.467>	Quam sua venissent in castra, ipsasque carinas.
<eoban. il. 15.468>	Tum se exhortari, et lugubri voce supinas
<eoban. il. 15.469>	Tollere in astra manus, votis precibusque vocare
<eoban. il. 15.470>	Coelicolas omneis, ante omnes Nestor Achivum
<eoban. il. 15.471>	Gloria, siderei suspectans lumen Olympi,
<eoban. il. 15.472>	Et tollens cum voce manus, sic deinde precatur:
<eoban. il. 15.473>	Iuppiter omnipotens, si quisquam in Achaeide terra,
<eoban. il. 15.474>	Atque Argo, est unquam te sic veneratus, opima
<eoban. il. 15.475>	Ut tibi terga boumve oviumve cremaverit aris
<eoban. il. 15.476>	Iniiciens, precibus venerans ut in illa reverti
<eoban. il. 15.477>	Incolumi liceat patriae dulcissima regna,
<eoban. il. 15.478>	Tuque favens precibus non irrita vota dedisti:
<eoban. il. 15.479>	Te precor o genitor, memor horum, respice nostras
<eoban. il. 15.480>	Res misere afflictas, atque his succurre periclis,
<eoban. il. 15.481>	Ne sine sub Phrygio Danaos sic hoste domari.
<eoban. il. 15.482>	Talibus orantem non aversatus, ab alto
<eoban. il. 15.483>	Iuppiter insonuit vastum, quod Troes in ipsos
<eoban. il. 15.484>	Vertebant Danaos, periturosque omine tali
<eoban. il. 15.485>	Credebant. atque haud aliter quam saepe procellae
<eoban. il. 15.486>	Ingentes vasto in pelago verrentibus Euris
<eoban. il. 15.487>	Aequora convolvunt fluctus, et summa gementum
<eoban. il. 15.488>	Rostra carinarum feriunt aspergine, et intro
<eoban. il. 15.489>	Per latera irrumpunt: sic tum clamore ruentes
<eoban. il. 15.490>	Immani exuperant muros et moenia Troes.
<eoban. il. 15.491>	Iamque equitum turmis usque ad navalia vecti
<eoban. il. 15.492>	Pugnabant, ab equis et curribus, acriter hastis
<eoban. il. 15.493>	Urgentes Danaos: hi se defendere certant
<eoban. il. 15.494>	E summis ratium tabulis navalibus, armis,
<eoban. il. 15.495>	Contisque et sudibus, tum ferro insignibus hastis,
<eoban. il. 15.496>	Qualia per naves iacuerunt plurima, bellis
<eoban. il. 15.497>	Arma parata diu navalibus apta supellex.
<eoban. il. 15.498>	Interea Eurypylo Patroclus vulnera curans
<eoban. il. 15.499>	Adsedit, verbisque virum oblectabat amicis,
<eoban. il. 15.500>	Donec apud murum certatum est marte sinistro
<eoban. il. 15.501>	Longe extra naves. ad quas ubi viribus auctum
<eoban. il. 15.502>	Perrupisse hostem didicit clamore suorum,
<eoban. il. 15.503>	Et gemitu fugientum, et victos voce fatentum,
<eoban. il. 15.504>	Tum primum ingemuit, sortem miseratus iniquam
<eoban. il. 15.505>	Nominis Argolici, manibus percussit utrisque
<eoban. il. 15.506>	Triste femur, tristique haec verba dolore profudit:
<eoban. il. 15.507>	Eurypyle, haud vacat ulterius consistere tecum,
<eoban. il. 15.508>	(Etsi forsan eges) sic increscente tumultu
<eoban. il. 15.509>	Martis apud naves. famulum tibi amice relinquam,
<eoban. il. 15.510>	Qui te hic oblectet verbis, et vulnera curet.
<eoban. il. 15.511>	Hinc me ego proripiam, magnum hortaturus Achillem,
<eoban. il. 15.512>	Subveniat fessis. quid enim, si numine dextro
<eoban. il. 15.513>	Hunc ego permoveam, retrahamque in bella volentem?
<eoban. il. 15.514>	Nam monitus cari pollent vehementer amici.
<eoban. il. 15.515>	Sic ait, et pedibus celer avolat. agmina Troum
<eoban. il. 15.516>	Fortiter interea arcebant instantia Graii.
<eoban. il. 15.517>	Pellere sed pauci tot non potuere phalanges
<eoban. il. 15.518>	Dardaniae, nec castra Phryges penetrare vicissim,
<eoban. il. 15.519>	Nec naves Danaum: sic sese aequantis utrinque
<eoban. il. 15.520>	Constiterat pugnae ratio, tam partibus aequis,
<eoban. il. 15.521>	Quam si forte faber (quem Pallas in illius artis
<eoban. il. 15.522>	Omnibus erudiit studiis) deliniet aequa
<eoban. il. 15.523>	Navalem ratione trabem, seu formet amussi.
<eoban. il. 15.524>	Iamque aliis alii certabant Troes Achivis,
<eoban. il. 15.525>	Hector in Aiacem solum se solus agebat,
<eoban. il. 15.526>	Quos inter de nave fuit certamen eadem:
<eoban. il. 15.527>	Tentante incassum, quod conabatur, utroque,
<eoban. il. 15.528>	Illo inferre faces, captamque incendere puppim,
<eoban. il. 15.529>	Hoc arcente manu, et prohibente a navibus ignem.
<eoban. il. 15.530>	Cum prohibere tamen iam non satis Hectora posset
<eoban. il. 15.531>	Numinis instinctu pugnantem, concitus Aiax,
<eoban. il. 15.532>	Pectora in adversi conspecta Caletoris hastam
<eoban. il. 15.533>	Coniicit, ad navem flammas stuppasque ferentis.
<eoban. il. 15.534>	(Hic Clytio genitore satus fuit, atque sorore
<eoban. il. 15.535>	Hectoris) huic in humum delapso, stuppa relucens
<eoban. il. 15.536>	Excidit e manibus. quem naves ante iacentem
<eoban. il. 15.537>	Conspiciens Hector, clara sic voce minatur
<eoban. il. 15.538>	Civibus et sociis: Troiani, et Dardana pubes,
<eoban. il. 15.539>	Et Lycii, ne forte pedem referatis ab hisce
<eoban. il. 15.540>	Navibus, hoc rerum tanto discrimine, ne dum
<eoban. il. 15.541>	Nos oppugnamus naves, et vincimus, illi
<eoban. il. 15.542>	Exuerint spoliis armisque Caletora caesum.
<eoban. il. 15.543>	Sic ait, et totis adductam viribus hastam
<eoban. il. 15.544>	Torsit in Aiacem: sed ab illo cuspis aberrans
<eoban. il. 15.545>	Extrema defixa sub aure Lycophronis haesit,
<eoban. il. 15.546>	Mastore progeniti, qui gente Cytherius esset,
<eoban. il. 15.547>	Ob caedem e patria profugerat, usus et armis
<eoban. il. 15.548>	Aiacis domini, et longa assuetudine. quem sic
<eoban. il. 15.549>	Prolapsum, exanimemque videns, animumque dolore
<eoban. il. 15.550>	Saucius, alloquitur fratrem: Carissime Teucer,
<eoban. il. 15.551>	Occidit en socius, nobis quo fidior alter
<eoban. il. 15.552>	Non fuit, et qui nos coluisset semper amicos,
<eoban. il. 15.553>	Mastorides Lycophron, et concidit ictus ab ipso
<eoban. il. 15.554>	Hectore. nunc ubi sunt igitur tua tela sagittae?
<eoban. il. 15.555>	Arcus ubi ille tuus, quo te donavit Apollo?
<eoban. il. 15.556>	His ille auditis, mox se convertit ad arcum:
<eoban. il. 15.557>	Quem gestans una, et pharetram, celeresque sagittas,
<eoban. il. 15.558>	Applicat ad fratrem sese, tum spicula in hostes
<eoban. il. 15.559>	Dirigit, et primum, natum Pisenore Cletum,
<eoban. il. 15.560>	Insignem virtute virum, qui fidus amicus
<eoban. il. 15.561>	Pulydamantis erat, qui tunc auriga feroces
<eoban. il. 15.562>	Illuc egit equos, ubi plurima turba tumultus
<eoban. il. 15.563>	Concierat, faciesque erat orta asperrima pugnae,
<eoban. il. 15.564>	Gratificans Teucris, laturus ab Hectore laudem
<eoban. il. 15.565>	Praemia virtutis. sed agentem talia fati
<eoban. il. 15.566>	Occupat hora mali: quam nemo avertere pestem
<eoban. il. 15.567>	A capite hoc potuit, fixa in cervice sagitta
<eoban. il. 15.568>	E Teucri pharetra. manibus tum lora remissis
<eoban. il. 15.569>	Exciderant, ipse e curru defluxit, arenae
<eoban. il. 15.570>	Incumbens, vacuum ferientes calcibus axem
<eoban. il. 15.571>	Obnituntur equi. quae sic fieri omnia cernens
<eoban. il. 15.572>	Pulydamas, se obiectat equis, traditque regendos
<eoban. il. 15.573>	Astynoo Protiaonidae. simul admonet, ipsi
<eoban. il. 15.574>	A tergo prope contineat, nec abire feroces
<eoban. il. 15.575>	Quoquam alio sinat. Haec dicens, se immiscuit armis
<eoban. il. 15.576>	Pugnantum, primasque acies et signa tuentum.
<eoban. il. 15.577>	Tum ducens aliam Teucer pendente sagittam
<eoban. il. 15.578>	E pharetra, magnum missurus in Hectora, finem
<eoban. il. 15.579>	Facturus miserae circum navalia pugnae,
<eoban. il. 15.580>	Si summum stravisse ducem potuisset. at ipsum
<eoban. il. 15.581>	Iuppiter haud passurus erat: namque Hectora tutum
<eoban. il. 15.582>	Praestitit, et tanto Teucrum spoliavit honore.
<eoban. il. 15.583>	Namque tenens habilem dum tendere nititur arcum,
<eoban. il. 15.584>	Mittere conatus qua tenderet arte sagittam,
<eoban. il. 15.585>	Dissilit in geminas vano in certamine partes
<eoban. il. 15.586>	Nervus, et excussum diffugit in aere telum.
<eoban. il. 15.587>	Territus hoc casu Teucer, Telamone creatum
<eoban. il. 15.588>	Alloquitur fratrem: Facinus pro frater iniquum,
<eoban. il. 15.589>	Consilia evertit pugnae nostra omnia saevus
<eoban. il. 15.590>	Iuppiter, ille etiam nervum mihi fregit, utraque
<eoban. il. 15.591>	Excutiens arcumque manu, celeresque sagittas,
<eoban. il. 15.592>	Quae nova vix nuper belli miserabilis huius
<eoban. il. 15.593>	Quoslibet in casus mihi suffectura pararam.
<eoban. il. 15.594>	Huic ita respondens fatur Telamonius Aiax:
<eoban. il. 15.595>	Nunc age mitte arcus enerves, mitte sagittas,
<eoban. il. 15.596>	Quando ita res Danaum deus aversatur et odit.
<eoban. il. 15.597>	Hastam sume manu longam, clypeumque minacem
<eoban. il. 15.598>	Robustis suspende humeris, et tu quoque frater
<eoban. il. 15.599>	Progredere in pugnam, socios hortare capessant
<eoban. il. 15.600>	Se dignos animos, atque armis arma repellant:
<eoban. il. 15.601>	Ne si nunc timidos ignavia foeda moretur,
<eoban. il. 15.602>	Intereant, et nos ipsis cum navibus omnes.
<eoban. il. 15.603>	Quin potius pugnae memores in bella ruamus,
<eoban. il. 15.604>	Dum licet, et nostris consultum rebus eamus.
<eoban. il. 15.605>	Sic ait. Ille arcu posito, tentoria cursu
<eoban. il. 15.606>	Nota petens, clypeumque humeris suspendit ab amplis
<eoban. il. 15.607>	Quadruplicem, capitique aptat quam ferre solebat
<eoban. il. 15.608>	Arte laboratam galeam, cristisque minacem.
<eoban. il. 15.609>	Inde hastam capit oblongam, ferroque nitentem
<eoban. il. 15.610>	Praefixo, tum cursu iterum contendit anhelo
<eoban. il. 15.611>	Ad fratrem, sumptis quem iuxta constitit armis
<eoban. il. 15.612>	Hector, ut absque arcu Teucrum cognovit inermem,
<eoban. il. 15.613>	Sic Phrygibus Lyciisque est clara voce loquutus:
<eoban. il. 15.614>	Troes, Dardanidae, Lycii, fortissima bello
<eoban. il. 15.615>	Pectora, nunc agite este viri, nunc sitis avitae
<eoban. il. 15.616>	Virtutis memores, apud has nunc vincite naves:
<eoban. il. 15.617>	Optimus e Danais gravibus certare sagittis,
<eoban. il. 15.618>	Amisso iam nunc est factus inutilis arcu,
<eoban. il. 15.619>	Diffracto nervo quem Iuppiter abstulit ipsi.
<eoban. il. 15.620>	His ego vidi oculis. promptum est cognoscere, virtus
<eoban. il. 15.621>	Ab Iove seu veniat, sive eripiatur ab illo:
<eoban. il. 15.622>	Cum decus adiiciat nunc huic, nunc auferat illi.
<eoban. il. 15.623>	Ut nunc propitius nobis, infestus Achivis,
<eoban. il. 15.624>	Deprimit hos, nos extollens. agite ergo frequentes
<eoban. il. 15.625>	Pergite, et expugnate rates, audete timentes
<eoban. il. 15.626>	Vincere. quod si quis nostrum quoque sorte maligna
<eoban. il. 15.627>	Occidat, occiderit: Res est pulcherrima, mortem
<eoban. il. 15.628>	Pro patria oppetere, et salvos praestare penates,
<eoban. il. 15.629>	Coniugia, infantes, patriam, dulcesque parentes
<eoban. il. 15.630>	Morte sua. quae nos etiam seu lumine cassi,
<eoban. il. 15.631>	Seu vivi praestare tenebimur esse parati.
<eoban. il. 15.632>	Quid refert etenim, si ascensis navibus Argos
<eoban. il. 15.633>	In patriam redeat nobis victoribus hostis?
<eoban. il. 15.634>	Talibus accendit dictis, animosque pupugit
<eoban. il. 15.635>	Ceu stimulis. contra ipse suos Telamonius Aiax
<eoban. il. 15.636>	Hortatur, monitisque accendit talibus iras:
<eoban. il. 15.637>	Quis pudor Argivi novus hic? quod dedecus ingens?
<eoban. il. 15.638>	Heu quid flagitii? sinitisne incendere classem?
<eoban. il. 15.639>	An praestatis opem? quae sunt hic optima factu?
<eoban. il. 15.640>	Quodnam praestat opus? nisi spes est posse reverti
<eoban. il. 15.641>	In patriam pedites, si naves auferat Hector.
<eoban. il. 15.642>	Num vero obscurum est? an non auditis, ut omnem
<eoban. il. 15.643>	Et quibus hortetur populum rationibus? ignem
<eoban. il. 15.644>	Navibus iniicere, et totam comburere classem?
<eoban. il. 15.645>	Non tamen ut coetu ducant plaudente choreas,
<eoban. il. 15.646>	Verum ut bella gerant. nobis nihil illius unquam
<eoban. il. 15.647>	Consilii venit in mentem, num praestet adortos
<eoban. il. 15.648>	Corporis atque animi revocatis viribus hostem
<eoban. il. 15.649>	Conseruisse manus, quam sic sine laude perire
<eoban. il. 15.650>	Temporis exigui spacio? meliusne sit ultro
<eoban. il. 15.651>	Vivere, an hostiles ita nos (pro dedecus ingens)
<eoban. il. 15.652>	Insultus tolerare, et inertes posse videri
<eoban. il. 15.653>	A nobis multo virtute minoribus istis.
<eoban. il. 15.654>	His acuit dictis animos, atque aggerat iras.
<eoban. il. 15.655>	Interea Schedium perimens intercipit Hector,
<eoban. il. 15.656>	Phocea de gente ducem, Perimede creatum.
<eoban. il. 15.657>	Laodamanta neci Telamonius occupat Aiax,
<eoban. il. 15.658>	Praefectum peditum: praeclaro Antenore natum
<eoban. il. 15.659>	Pulydamas, Otum Cyllenion excipit, illum
<eoban. il. 15.660>	Phylidae socium, ducentem in bella cohortes
<eoban. il. 15.661>	Gentis Epeorum. quem cernens morte cadentem
<eoban. il. 15.662>	Indignante Meges animo, mox ipse superbum
<eoban. il. 15.663>	Pulydamanta petit, feriturus. at ille sub ictum
<eoban. il. 15.664>	Corpore se inclinans, venientia tela fefellit
<eoban. il. 15.665>	(Nondum etenim Pantho genitum statuebat Apollo
<eoban. il. 15.666>	Ipse suo, vivi privari luminis aura)
<eoban. il. 15.667>	At medium Croesmo pectus confixit acutae
<eoban. il. 15.668>	Cuspidis ense Meges: quem lapsum pondere vasto
<eoban. il. 15.669>	Cum sonitu in terram, dum fortibus exuit armis
<eoban. il. 15.670>	Phylides, virtute Dolops et robore praestans
<eoban. il. 15.671>	Lampetides, forti Lampo genitore creatus
<eoban. il. 15.672>	Laomedontiada, palmam, transverberat hasta,
<eoban. il. 15.673>	Corpora adacturus spoliantis in intima ferrum,
<eoban. il. 15.674>	Fortia cum medii rupisset tergora scuti,
<eoban. il. 15.675>	Ni bonus et firmus chalybaeo robore thorax
<eoban. il. 15.676>	Defendisset ope certa, quem robore tali
<eoban. il. 15.677>	Tamque bonum Phyleus a Selleente profectus
<eoban. il. 15.678>	Attulit ex Ephyra, cui rex ea dona dedisset
<eoban. il. 15.679>	Hospitii iure Euphetes, quem ferre reliquit
<eoban. il. 15.680>	Ipse Megi Phyleus, in praelia dura virorum,
<eoban. il. 15.681>	A quo perniciem certam tunc ille removit.
<eoban. il. 15.682>	Contra Phylides Dolopis cum vertice conum
<eoban. il. 15.683>	Discutit e galea, cristasque infringit equinas,
<eoban. il. 15.684>	Et prosternit humi, foedatque in pulvere turpi
<eoban. il. 15.685>	Puniceo tinctas et adhuc ardore rubentes.
<eoban. il. 15.686>	Sic igitur pugnans, dum sperat vincere, pergit,
<eoban. il. 15.687>	Auxilio donec subiit Menelaus: is hastam
<eoban. il. 15.688>	Substitit occultans, ne conspiceretur, et ipsum
<eoban. il. 15.689>	Se quoque subducens, telum iacit inde cruentum,
<eoban. il. 15.690>	Confodiens humerum, per quem de pectore ferrum
<eoban. il. 15.691>	Extitit intrusum. cui dum speciosa iacenti
<eoban. il. 15.692>	Detrahere arma parant ambo, mox inclytus Hector
<eoban. il. 15.693>	Iussit adesse suos, et convocat ordine fratres,
<eoban. il. 15.694>	Atque ipsum in primis Hicetaoniden Melanippum.
<eoban. il. 15.695>	Qui dum curvigradis Percotia pascua bobus
<eoban. il. 15.696>	Servaret, procul a strepitu, et mavortibus armis
<eoban. il. 15.697>	Ocia tuta terens, insana negocia fugit.
<eoban. il. 15.698>	At postquam Danai curvas duxere carinas
<eoban. il. 15.699>	Littus ad Iliacum, Troiana in regna reversus,
<eoban. il. 15.700>	Cum Priamo natisque manens habitabat, ab illo
<eoban. il. 15.701>	Non secus ac proprio genitus de sanguine, cultus,
<eoban. il. 15.702>	Quod Troas virtute inter praestaret avita.
<eoban. il. 15.703>	Talibus hunc verbis fortissimus increpat Hector:
<eoban. il. 15.704>	Siccine vos Melanippe decet? sic ergo feremus
<eoban. il. 15.705>	Dedecus hoc nobis adscribi, ut inertibus, ingens?
<eoban. il. 15.706>	Tene angit? iacet ecce Dolops patruelis amicus,
<eoban. il. 15.707>	Lumine privatus vitae, privandus et armis,
<eoban. il. 15.708>	Si patimur, si cessamus. num cernis ut ipsum
<eoban. il. 15.709>	Despolient? sequere ergo cito pede, deinde licebit
<eoban. il. 15.710>	Amplius haud Danais ut pugnent eminus armis:
<eoban. il. 15.711>	Comminus impetere, et manibus convellere certum est,
<eoban. il. 15.712>	Ut victi aut pereant, aut ardua pergama Troiae
<eoban. il. 15.713>	Victores capiant, et capta iacentibus aequent.
<eoban. il. 15.714>	Sic ait, antevolans: sequitur Melanippus euntem,
<eoban. il. 15.715>	Cuncta deo similis. sed et Aiax ipse vicissim
<eoban. il. 15.716>	Hortaturque suos, animatque in praelia dictis:
<eoban. il. 15.717>	O socii, nunc este viri, nunc iustus in hostem
<eoban. il. 15.718>	Vos stimulet dolor, ira animos nunc excitet acres.
<eoban. il. 15.719>	Vinci vos pudeat. nam quos pudor armat in hostem,
<eoban. il. 15.720>	Salvantur plures, quam qui fugere: nec ullum
<eoban. il. 15.721>	Aut animi decus est, aut vis fugientibus ulla
<eoban. il. 15.722>	Corporis. haec dicens, animos acuebat in iram,
<eoban. il. 15.723>	Sponte sua pronos ad agendum fortiter. ergo
<eoban. il. 15.724>	Ferratam classi sepem obiecere suorum
<eoban. il. 15.725>	Corporibus, clypeisque, et acutae cuspidis hastis.
<eoban. il. 15.726>	Contra quos Phrygios animabat Iuppiter hostes.
<eoban. il. 15.727>	Antilochum minor Atrides his admonet orsus:
<eoban. il. 15.728>	Antiloche, haud aliquis iuvenum tibi gentis Achivae
<eoban. il. 15.729>	Conferri poterit, sive armis arte rotandis,
<eoban. il. 15.730>	Seu cursu sit opus, si quem de Troibus hostem
<eoban. il. 15.731>	Exiliens telo percusseris. ista profatus,
<eoban. il. 15.732>	Retro abit. Antilochus verbis animatus Atridae,
<eoban. il. 15.733>	E prima pugnantum acie prorupit in hostem,
<eoban. il. 15.734>	Circum sese oculis lustrans, licet ipsius ictum
<eoban. il. 15.735>	Horrentes tacita passim formidine Troes
<eoban. il. 15.736>	Subtraherent sese, tamen haud emisit inani
<eoban. il. 15.737>	Conatu iaculum. nam forti Hicetaone natum
<eoban. il. 15.738>	Vulnere sub papula Melanippum in pectore fixit,
<eoban. il. 15.739>	Tunc primum dubii venientem in praelia Martis.
<eoban. il. 15.740>	Quem super arma gravi resonantia mole cadentem
<eoban. il. 15.741>	Dum spoliare parat ferus, haud secus irruit, ac si
<eoban. il. 15.742>	In timidum canis hinuleum, quem dulcia matris
<eoban. il. 15.743>	Lustra relinquentem, iaculo venator acuto
<eoban. il. 15.744>	Confixit: sic se Antilochus tum fortis agebat,
<eoban. il. 15.745>	Clare in te Melanippe ruens. res Hectora magnum
<eoban. il. 15.746>	Isthaec non latuit, qui per media agmina currens,
<eoban. il. 15.747>	Infestum sese Antilocho iratumque ferebat.
<eoban. il. 15.748>	Ille et si nec ineptus erat, nec degener armis,
<eoban. il. 15.749>	Non tamen expectans melioris tela refugit:
<eoban. il. 15.750>	Ut fera quae pastore boum per pascua caeso,
<eoban. il. 15.751>	Aut cane, praecipiti refugit pede, viribus impar
<eoban. il. 15.752>	Ipsa suis metuens, turbae haud confisa futurae.
<eoban. il. 15.753>	Sic tum Nestorides: post cuius Troes et Hector
<eoban. il. 15.754>	Spicula mittebant longe resonantia, tergum.
<eoban. il. 15.755>	Qui postquam sese ad socios in tuta recepit,
<eoban. il. 15.756>	Constitit, et Troiana obvertit in agmina vultus.
<eoban. il. 15.757>	Illi autem ad naves saevorum more leonum
<eoban. il. 15.758>	Vasta mole ruunt, animati numine saevo
<eoban. il. 15.759>	Aversi Iovis a Danais: hic robora Teucris
<eoban. il. 15.760>	Addidit, eripiens Danais: hic mentem animumque
<eoban. il. 15.761>	Suggessit Teucris acuens, hebetabat Achivum:
<eoban. il. 15.762>	His ignominiam, decus illis attulit ingens,
<eoban. il. 15.763>	Priamidae in primis, per quem spectaret, in altis
<eoban. il. 15.764>	Omnia funestum depascere navibus ignem.
<eoban. il. 15.765>	Sic Thetidi fecisse satis, tam grandibus usam
<eoban. il. 15.766>	Votis et precibus reputans, se rector Olympi:
<eoban. il. 15.767>	Inde repulsurus repetendam Troas in urbem
<eoban. il. 15.768>	A castris, a classe procul, decus omne Pelasgis
<eoban. il. 15.769>	Amissum reparaturus. Nunc Hectora pronum
<eoban. il. 15.770>	Sponte sua turbare acies, incendere naves,
<eoban. il. 15.771>	Instigat tamen, et tumidum successibus implet
<eoban. il. 15.772>	Vi valida, virtute nova. sic saevit in hostes,
<eoban. il. 15.773>	Sic circum tulit arma furens, ceu fulmineus Mars,
<eoban. il. 15.774>	Aut ut montanis cum noxius incidit ignis
<eoban. il. 15.775>	Arboribus late exuperans, late omnia vastat.
<eoban. il. 15.776>	Talis erat, talem se martius Hector agebat
<eoban. il. 15.777>	Per medias acies, spumis undantibus ora
<eoban. il. 15.778>	Turgida fervebant, ardebant lumina saevis
<eoban. il. 15.779>	Torva superciliis, nutant in vertice cristae
<eoban. il. 15.780>	Terribiles, quodamque velut terrore minaces,
<eoban. il. 15.781>	Quae summo e galeae cono ceu murice tinctae
<eoban. il. 15.782>	Extabant. namque ipse aderat, ceu lapsus Olympo,
<eoban. il. 15.783>	Iuppiter, auxiliumque viro, viresque ferebat,
<eoban. il. 15.784>	Unum tot proceres inter tot honoribus augens
<eoban. il. 15.785>	Tot signis decorum, popularis gloria famae
<eoban. il. 15.786>	Tanta unum decorans evexit ad aethera summum
<eoban. il. 15.787>	Hectora, nempe brevi fruiturum luminis aura
<eoban. il. 15.788>	Tempore vitalis. nec enim procul Hectoris aevi
<eoban. il. 15.789>	Ducebant avidae fatalia tempora Parcae,
<eoban. il. 15.790>	Quae validis obiturus erat victoris Achillis
<eoban. il. 15.791>	Sub manibus, vires et opem praestante Minerva.
<eoban. il. 15.792>	In medios igitur properans, ubi maxima pugnae
<eoban. il. 15.793>	Constiterat moles, ubi confertissima densis
<eoban. il. 15.794>	Turba virum cuneis in mutua fata ruebant,
<eoban. il. 15.795>	Hector eo sese ferus intulit, omnibus urgens
<eoban. il. 15.796>	Agmina stricta locis, acies perrumpere Graium
<eoban. il. 15.797>	Conatus, tamen haud potuit, quia scilicet hostes
<eoban. il. 15.798>	Conferti obstarent armis, illisaque retro
<eoban. il. 15.799>	Agmina reiicerent, acies nec cederet ullo
<eoban. il. 15.800>	Ulla loco magis, aequoreo quam littore cautes
<eoban. il. 15.801>	Firma situ cedit, cum verrunt aequora venti
<eoban. il. 15.802>	Fluctibus insanis. tandem velut ignibus Hector
<eoban. il. 15.803>	Undique collucens, condensum erupit in agmen.
<eoban. il. 15.804>	Sicut ubi in vasto stridentibus aequore ventis,
<eoban. il. 15.805>	Actus ab immani, navemque urgente procella
<eoban. il. 15.806>	Improbus in puppim cumulus prorupit aquai,
<eoban. il. 15.807>	Et totum illuvie et spumis albentibus implet,
<eoban. il. 15.808>	Extrema miseri trepidant formidine nautae,
<eoban. il. 15.809>	Spectantes mortem ante oculos: sic pectora Achivum
<eoban. il. 15.810>	Horridus invasit timor, ut videre furentem
<eoban. il. 15.811>	Hectora, perrumpentem acies, atque agmina cursu
<eoban. il. 15.812>	Sternentem. ceu saepe leo, quem longa coegit
<eoban. il. 15.813>	Desaevire fames, immensa armenta iuvencum
<eoban. il. 15.814>	Nactus in herbosi viridanti gramine campi
<eoban. il. 15.815>	Invadit, sternitque solo, pastore stupente
<eoban. il. 15.816>	Ignavo, nec bobus opem praestante relictis:
<eoban. il. 15.817>	Nunc prima aggrediens, nunc fertur in ultima, nunc se
<eoban. il. 15.818>	In medium iniiciens taurum depascit opimum,
<eoban. il. 15.819>	Et totum trepidante fuga fera dissipat agmen.
<eoban. il. 15.820>	Sic Danaos trepida captos formidine toto
<eoban. il. 15.821>	Littore dispergunt Hectorque, et Iuppiter author
<eoban. il. 15.822>	Mortiferae cladis: tum praesidia ultima naves
<eoban. il. 15.823>	Tota fuga repetunt foeda simul agmina Graium.
<eoban. il. 15.824>	E quibus absque omni fugientibus ordine, solus
<eoban. il. 15.825>	Praeclarus virtute Mycenaeus Periphetes
<eoban. il. 15.826>	Concidit, illustris Copei filius, eius
<eoban. il. 15.827>	Rege sub Eurystheo qui functus honore fuisset
<eoban. il. 15.828>	Legati, ad magnum Alciden. pater ipse profecto
<eoban. il. 15.829>	Deterior nato, quia sic virtutibus auctus
<eoban. il. 15.830>	Filius enituit simul omnibus: ille volantum
<eoban. il. 15.831>	Dexteritate pedum similis, bonus ille sub armis,
<eoban. il. 15.832>	Omnia militiae decora exaequata tenebat,
<eoban. il. 15.833>	Consilio vafer, et prudens, quam quisque Mycenis
<eoban. il. 15.834>	Esse queat. magno moriens ergo ille reliquit
<eoban. il. 15.835>	Priamidae decus eximium. nam versus ad altas
<eoban. il. 15.836>	Cum fugeret naves, clypei pes haesit in ora
<eoban. il. 15.837>	Demissi ad talos imos. cadit ille supinus
<eoban. il. 15.838>	Ingenti armorum sonitu, galeaeque cruentam
<eoban. il. 15.839>	Concutientis humum. quod cernens Hector, ad ipsum
<eoban. il. 15.840>	Advolat, assistensque iacenti in pectore telum
<eoban. il. 15.841>	Defigit, spoliatque abeuntis lumine vitae.
<eoban. il. 15.842>	Idque inter socios, sed quorum nemo iacenti
<eoban. il. 15.843>	Auderet ferre auxilium, sibi quisque timentes
<eoban. il. 15.844>	Hectora: terribilis tantum fuit omnibus Hector.
<eoban. il. 15.845>	Iamque fuga, sicco stantes in littore naves
<eoban. il. 15.846>	Contigerant trepidi, quas circum interque cadentes
<eoban. il. 15.847>	Funduntur: iamque his etiam fugere relictis,
<eoban. il. 15.848>	Sistentes ad aperta fugam tentoria demum,
<eoban. il. 15.849>	Atque ibi conferti stabant, non amplius ausi
<eoban. il. 15.850>	Instruere aut acies, aut latius ire, sed ipsos
<eoban. il. 15.851>	Hinc metus, inde pudor cogebant vera fateri,
<eoban. il. 15.852>	Et sese exhortari, atque edere mutua rebus
<eoban. il. 15.853>	Consilia afflictis. quorum Neleius heros
<eoban. il. 15.854>	Argivum decus ille monens, iubet esse suorum
<eoban. il. 15.855>	Natorum memores (quid enim superaverit?) inquit.
<eoban. il. 15.856>	Nunc agite este viri, atque animis proponite vestris
<eoban. il. 15.857>	Inde sequuturae victos mala nomina famae.
<eoban. il. 15.858>	Nunc patriae memores, animo nunc quisque revolvat
<eoban. il. 15.859>	Coniugium, natosque domi, dulcesque parentes,
<eoban. il. 15.860>	Regna, facultates, seu nobis illa supersunt,
<eoban. il. 15.861>	Sive amissa iacent. per ego haec absentia vos nunc
<eoban. il. 15.862>	Obtestor, veneror, ne detis inertia turpi
<eoban. il. 15.863>	Terga fugae, sed adhuc restetis fortiter hosti.
<eoban. il. 15.864>	Talia commemorans, animos accendit Achivum.
<eoban. il. 15.865>	Quorum luminibus nubem Tritonia Pallas
<eoban. il. 15.866>	Dispulit umbrosam. iam clara in luce videbant
<eoban. il. 15.867>	Praelia aperta geri, tum quae pro navibus ipsis,
<eoban. il. 15.868>	Tum quae parte alia medii in certamine campi
<eoban. il. 15.869>	Pugnabant commissae acies, tunc Hectora magnum
<eoban. il. 15.870>	Troianosque vident. pars quorum longius extra
<eoban. il. 15.871>	Erumnosae aberant insana pericula pugnae,
<eoban. il. 15.872>	Pars prope pugnabant stantes in littore naves.
<eoban. il. 15.873>	Iamque nec Aiaci tantum est in pectore robur,
<eoban. il. 15.874>	Tantae animo vires, ut qua fugere catervae
<eoban. il. 15.875>	Cedentes Danaum reliquae, consisteret unus:
<eoban. il. 15.876>	Sed celerans per tota cito navalia cursu,
<eoban. il. 15.877>	Ferratum quatiens vegrandi robore contum,
<eoban. il. 15.878>	Bis denis longum cubitis illum atque duobus,
<eoban. il. 15.879>	Totus agasoni similis, per equestria docto
<eoban. il. 15.880>	Qui residens in equo, delectos quattuor omni
<eoban. il. 15.881>	E numero magnam vaenum ducturus in urbem,
<eoban. il. 15.882>	Per longae spacia ampla viae, per et aequora campi
<eoban. il. 15.883>	Prae se agit, insistens stimulis, ut quemque notarit
<eoban. il. 15.884>	Tardigradum, prope compellens volitare caballos,
<eoban. il. 15.885>	Mirantur fortesque viri, timidaeque puellae.
<eoban. il. 15.886>	Sic Aiax, ultroque volans, citroque per omnes
<eoban. il. 15.887>	Vociferans naves, coelum clamoribus implet:
<eoban. il. 15.888>	Non cessans socios hortari, ut ab Hectore classem
<eoban. il. 15.889>	Defendant, factaque manu tentoria servent.
<eoban. il. 15.890>	Ipse Hector non in mediis loca certa tenebat,
<eoban. il. 15.891>	Sed velut aerio praepes Iovis ales Olympo
<eoban. il. 15.892>	Devolat, anseribus rapax gruibusve canoris,
<eoban. il. 15.893>	Aut loca fluminibus pascentibus adsita cygnis
<eoban. il. 15.894>	Exitium portat certum: sic inclytus Hector
<eoban. il. 15.895>	Oppositam insiliens navim, Iove pulsus ab ipso
<eoban. il. 15.896>	A tergo, mox et comitum se turba ferebat
<eoban. il. 15.897>	Auxilio subiens. atque hic acerrima oborta
<eoban. il. 15.898>	Ad naves iterum pugna est, nova pectora credas
<eoban. il. 15.899>	Viribus esse novis, non ante in bella profusis:
<eoban. il. 15.900>	Usque adeo pugna iam concurrere feroci,
<eoban. il. 15.901>	Cum spes nulla foret Danais se evadere posse
<eoban. il. 15.902>	Tam triste exitium: contra sperantibus illis
<eoban. il. 15.903>	Perdere ferro hostes, ignique absumere naves.
<eoban. il. 15.904>	Tum manibus puppim retinens fortissimus Hector
<eoban. il. 15.905>	Navis Prothesilae tuae, qua scilicet esses
<eoban. il. 15.906>	Vectus ad Iliacae pulcherrima moenia Troiae,
<eoban. il. 15.907>	Sed non inde domum summa ad tua vota revectus:
<eoban. il. 15.908>	Hanc retinens igitur collectis viribus Hector,
<eoban. il. 15.909>	Nusquam amittebat. iam non velut ante sagittis
<eoban. il. 15.910>	Missilibusque aliis, sed toto marte vicissim
<eoban. il. 15.911>	Collato pede confligunt, mucronibus, hastis,
<eoban. il. 15.912>	Et gladiis, gravibusque bipennibus, atque verutis,
<eoban. il. 15.913>	Atque aliis, tum rem Danai Troesque gerebant.
<eoban. il. 15.914>	Tum manibus gladii multis cecidere remissis,
<eoban. il. 15.915>	Sanguine manantes, aliis concisa fluebant
<eoban. il. 15.916>	Ad terram scuta atque enses et cingula summis
<eoban. il. 15.917>	Ex humeris, fuso manabant sanguine arenae.
<eoban. il. 15.918>	Hic Hector semel arreptam dimittere puppim
<eoban. il. 15.919>	Nolle, priusquam pestiferos illi inferat ignes.
<eoban. il. 15.920>	Tum dictis animare suos, ac talia fari:
<eoban. il. 15.921>	Ferte ignem clamore pari, date lampada Troes,
<eoban. il. 15.922>	Hic est ille dies quem nobis Iuppiter almus
<eoban. il. 15.923>	Indulsit, dignumque dedit quo perdere naves
<eoban. il. 15.924>	Atque vicem Danais hodie tot reddere stragum
<eoban. il. 15.925>	Possimus, classe absumpta sub vindice flamma,
<eoban. il. 15.926>	Qua sunt huc fato divum prohibente profecti,
<eoban. il. 15.927>	Nobis perniciem, nobis mala multa ferentes.
<eoban. il. 15.928>	Quamvis haec etiam nostrorum culpa fuisset,
<eoban. il. 15.929>	Qui me saepe sub his cupidumque avidumque carinis
<eoban. il. 15.930>	Noluerint pugnare senes, civesque vetarint
<eoban. il. 15.931>	Huc mecum venisse alios. Sed tunc quoque nobis
<eoban. il. 15.932>	Iuppiter eripuit mentemque, animumque virilem:
<eoban. il. 15.933>	Nunc tamen instaurans reddit, melioribus auctum
<eoban. il. 15.934>	Viribus, atque etiam nos haec impellit agentes.
<eoban. il. 15.935>	Haec ubi dixisset, tum toto Troes Achivos
<eoban. il. 15.936>	Agmine pugnantes urgent, tum maximus Aiax
<eoban. il. 15.937>	Perstare haud potuit, tam densis undique telis
<eoban. il. 15.938>	Obruitur petiturque unus, iam certus iniquo
<eoban. il. 15.939>	Se fato rapiente peti, tum denique retro
<eoban. il. 15.940>	Se tulit, et septem transtri scabella pedalis
<eoban. il. 15.941>	Conscendit, stabatque observans si quis ibi ignem
<eoban. il. 15.942>	Navibus iniiciat, quos omnes fortiter hasta
<eoban. il. 15.943>	Arcebat, socios magna sic voce lacessens:
<eoban. il. 15.944>	O socii, heroes Danai, fortissima bello
<eoban. il. 15.945>	Pectora, nunc agite este viri, nunc quisque laboret
<eoban. il. 15.946>	Virtutis memor esse suae, nunc digna priore
<eoban. il. 15.947>	Edite militia: num scilicet inde futurum
<eoban. il. 15.948>	Possumus auxilium sperare, et credere nobis
<eoban. il. 15.949>	Venturas acies alias? an qui tueantur
<eoban. il. 15.950>	Nos, alios muros, nos expectare iubemur,
<eoban. il. 15.951>	Qui nos accipiant fugientes? nulla propinqua est
<eoban. il. 15.952>	Urbs quae nos capiat, cuius confidere muris
<eoban. il. 15.953>	Turribus aut altis, aut denique civibus ullis
<eoban. il. 15.954>	Possimus: cuncta hic nobis aliena tenentur,
<eoban. il. 15.955>	Tam procul a patria hostili in regione moramur,
<eoban. il. 15.956>	Hostibus hinc, nos hinc claudentibus aequoris undis,
<eoban. il. 15.957>	Scilicet ut nobis solam superesse salutem
<eoban. il. 15.958>	In manibus liceat cognoscere. talibus Aiax
<eoban. il. 15.959>	Hortatus socios, feriente coercuit hasta
<eoban. il. 15.960>	Quisquis ad undivagas ausus succedere naves
<eoban. il. 15.961>	Ignes coniiceret, facturus grata superbo
<eoban. il. 15.962>	Priamidae, sic ut facerent sine fine monenti.
<eoban. il. 15.963>	Sic igitur bis sex defensas ante carinas
<eoban. il. 15.964>	Urere coniectis conatos ignibus, Aiax
<eoban. il. 15.965>	Confecit, validaque neci contradidit hasta.