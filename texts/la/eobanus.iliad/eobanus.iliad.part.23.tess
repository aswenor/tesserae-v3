<eoban. il. 23.1>	Talibus hi moestam dum complent questibus urbem,
<eoban. il. 23.2>	Hellespontiaci iam proxima littora ponti
<eoban. il. 23.3>	Contigerant Danai, tum naves ordine longo
<eoban. il. 23.4>	Quisque suas repetunt: solos cristatus Achilles
<eoban. il. 23.5>	Myrmidonas remanere iubet, queis talia fatur:
<eoban. il. 23.6>	Myrmidones, et equis celeres, et fortibus armis,
<eoban. il. 23.7>	Quos mihi delegi comites, a curribus acres
<eoban. il. 23.8>	Nondum dissolvamus equos, sed stare sinentes
<eoban. il. 23.9>	Sic (ut sunt) iunctos, Patrocli busta petamus,
<eoban. il. 23.10>	Exanimisque omnes ploremus funus amici:
<eoban. il. 23.11>	Illi etenim vita functis debentur honores.
<eoban. il. 23.12>	Quo demum officio pietatis rite peracto,
<eoban. il. 23.13>	Aeripedes solvemus equos. tum corpora bello
<eoban. il. 23.14>	Et fletu lassata cibis reparabitis omnes
<eoban. il. 23.15>	Uberibus. dixitque, et dictis agmina parent
<eoban. il. 23.16>	Myrmidonum, laetique ducem sua turba sequuntur,
<eoban. il. 23.17>	Quotquot erant moesto cumulantes funera fletu,
<eoban. il. 23.18>	Ter circum exanimem ducentes agmina amicum
<eoban. il. 23.19>	Cum turmis equitum, luctu et moerore gravatis.
<eoban. il. 23.20>	Quos inter desiderium miserabile fletus
<eoban. il. 23.21>	Excitat alma Thetis, lachrymis iam terra madebat
<eoban. il. 23.22>	Omnis, et arma virum lachrymis perfusa fluebant.
<eoban. il. 23.23>	Talem etenim dubiis cuperent in rebus habere
<eoban. il. 23.24>	Consiliatorem, qualem amisisse dolebant.
<eoban. il. 23.25>	Tum misere excrucians sua pectora moestus Achilles,
<eoban. il. 23.26>	Admovet ipse manus homicidas pectori amico,
<eoban. il. 23.27>	Atque ita cum lachrymis: Magni sate stirpe Menoeti
<eoban. il. 23.28>	Gaude, ait, infernis etiam et laetare sub umbris.
<eoban. il. 23.29>	Omnia quandoquidem persolvam, quae tibi nuper
<eoban. il. 23.30>	Pollicitum memini. tractum huc exangue cadaver
<eoban. il. 23.31>	Hectoris, ut comedant, canibusque avibusque relinquam.
<eoban. il. 23.32>	Bis sex nobilium Troum de sanguine natos
<eoban. il. 23.33>	His ego mactabo manibus, tibi amice tuisque
<eoban. il. 23.34>	Manibus inferias, cinerum hic ad busta tuorum.
<eoban. il. 23.35>	Sic ait. et graviter commotus in Hectora, corpus
<eoban. il. 23.36>	Exanimum tota resupinum extendit arena,
<eoban. il. 23.37>	Ante thorum Patrocle tuum: tum fortibus armis
<eoban. il. 23.38>	Se exuere, et currus sub equis dissolvere, et omnes
<eoban. il. 23.39>	Aeacidae ante rates positis discumbere mensis,
<eoban. il. 23.40>	Quae gravidae stabant illic, lauteque paratae.
<eoban. il. 23.41>	Illic laeta boum mactabant corpora, multae
<eoban. il. 23.42>	Balantes illic agnae capraeque cadebant,
<eoban. il. 23.43>	Copia multa suum praestantum dentibus albis
<eoban. il. 23.44>	Concidi in frusta, et lento torrerier igni,
<eoban. il. 23.45>	Defluere undatim sanguis prope triste cadaver.
<eoban. il. 23.46>	Hic alii Danaum reges lenire dolorem
<eoban. il. 23.47>	Aeacidae, quem de casu capiebat amici,
<eoban. il. 23.48>	Conati, duxere ad regem Agamemnona Achillem.
<eoban. il. 23.49>	Cuius ut ad thalamum ventum est, aptare lebetem
<eoban. il. 23.50>	Undantem lymphis, ignique apponere mandant,
<eoban. il. 23.51>	Tentantes si forte volet sibi fortis Achilles
<eoban. il. 23.52>	Abluere hinc artus, et tabe fluentia membra.
<eoban. il. 23.53>	Ille negat, iuratque Iovem se nolle lavari,
<eoban. il. 23.54>	Patroclo quam iusta prius persolvat, et igni
<eoban. il. 23.55>	Concremet, et cineres tumulo componat, et altam
<eoban. il. 23.56>	Caesariem secet ipse sibi. Nec enim mihi talis
<eoban. il. 23.57>	Contigit ante, inquit, dolor huius tempore vitae.
<eoban. il. 23.58>	Nunc tamen invisis epulis mihi coena paretur.
<eoban. il. 23.59>	Cras ubi prima novos aurora reduxerit ortus,
<eoban. il. 23.60>	Rex Atrida iube Danaos age caedere sylvam,
<eoban. il. 23.61>	Ligna ferant, statuantque pyram, quibus ossa cremari
<eoban. il. 23.62>	Talia conveniat. facili quo mortuus igni
<eoban. il. 23.63>	Consumptus, propere ex oculis vanescat, ad altas
<eoban. il. 23.64>	Descendens Ditis tenebras, et miles agendis
<eoban. il. 23.65>	Insistat rebus, quarum pars magna relicta est.
<eoban. il. 23.66>	His omnes parent dictis, mensisque paratis
<eoban. il. 23.67>	Accumbunt, unaque epulis potuque fruuntur:
<eoban. il. 23.68>	Nec tamen his epulis animi suus ardor egebat.
<eoban. il. 23.69>	Iamque ubi edendo fames, sitis est extincta bibendo,
<eoban. il. 23.70>	Vadunt quisque sua capturi in sede quietem.
<eoban. il. 23.71>	Moestus ad undantis circumflua littora ponti,
<eoban. il. 23.72>	Myrmidonum comitante manu veniebat Achilles,
<eoban. il. 23.73>	Qua maris ingentes fluctus iacit unda resorbens,
<eoban. il. 23.74>	Multa gemens, tristique suo cum corde volutans,
<eoban. il. 23.75>	Donec curarum requies fractorque laborum
<eoban. il. 23.76>	Lumina melle suo iam falleret oblita somnus.
<eoban. il. 23.77>	Pulchra etenim multo lassaret membra labore,
<eoban. il. 23.78>	Hectora dum sequitur fugientem fortis Achilles.
<eoban. il. 23.79>	Tunc illi supra caput astitit umbra Patrocli,
<eoban. il. 23.80>	Omnia viventi similis, vultusque oculosque,
<eoban. il. 23.81>	Staturam, vocemque, et cultum corporis omnem:
<eoban. il. 23.82>	Sic affata virum: Dormisne oblite sodalis
<eoban. il. 23.83>	Pelide, mihi care, tui? dum fata sinebant
<eoban. il. 23.84>	Vivere, carus eram, semper tibi primus habebar:
<eoban. il. 23.85>	Exanimem nunc me, nec opina morte peremptum,
<eoban. il. 23.86>	Deseris heu. sed nunc miserere, et conde sepulchro,
<eoban. il. 23.87>	Quo citius Stygii portis admittar averni.
<eoban. il. 23.88>	Nam procul a placidis arcent me sedibus umbrae,
<eoban. il. 23.89>	Nec fluvium transire sinunt, ne miscear ipsis.
<eoban. il. 23.90>	Nunc vagor inferni spaciosa per atria Ditis,
<eoban. il. 23.91>	Errans incassum. nec enim licet esse quieto.
<eoban. il. 23.92>	Da dextram misero precor: et quoniam tibi promptum est,
<eoban. il. 23.93>	Eripe me his invicte malis. non sedibus istis
<eoban. il. 23.94>	Ad te iterum veniam, rapido consumptus ab igni:
<eoban. il. 23.95>	Nec dabitur tecum posthac de rebus agendis
<eoban. il. 23.96>	Consulere, ut nuper viventes fecimus ambo.
<eoban. il. 23.97>	Sed me letiferi cohibet vis ferrea fati,
<eoban. il. 23.98>	Quod mihi nascenti saevae statuere sorores.
<eoban. il. 23.99>	Hoc quod te quoque Achille manet, sub moenibus altis
<eoban. il. 23.100>	Laomedonteae parvo post tempore Troiae:
<eoban. il. 23.101>	Hoc quoque te, repetens iterumque iterumque, precabor,
<eoban. il. 23.102>	Ne procul a nostris tua mandes ossa reponi
<eoban. il. 23.103>	Ossibus. et quoniam primos simul egimus annos,
<eoban. il. 23.104>	Cum puerum pater ex Opoente Menoetius olim
<eoban. il. 23.105>	Me tulit ad vestros studio properante penates,
<eoban. il. 23.106>	Tempore quo infoelix natum Amphidamante peremi
<eoban. il. 23.107>	Ludendo invitus, tum me domus inclyta Pelei
<eoban. il. 23.108>	Suscepit, cura et tecum nutrivit eadem:
<eoban. il. 23.109>	Nunc etiam nostra ossa una condantur in urna,
<eoban. il. 23.110>	Coniuncta aureola, sed quae capere utraque possit:
<eoban. il. 23.111>	Quam tibi (nam memini) dono dedit inclyta mater.
<eoban. il. 23.112>	Talia dicenti magnus respondit Achilles:
<eoban. il. 23.113>	Quid tandem huc Patrocle venis dulcissime? et isthaec
<eoban. il. 23.114>	Ordine sic mandas ut prosequar? omnia porro
<eoban. il. 23.115>	Exequar, ut Patrocle iubes. sed adesto parumper
<eoban. il. 23.116>	Huc ad me propius, da tangere pectus amicum,
<eoban. il. 23.117>	Da collum amplecti, miserum lenire dolorem
<eoban. il. 23.118>	Complexus poterint nostri: sine iungere dextras.
<eoban. il. 23.119>	His dictis petit amplexus, et inania tendit
<eoban. il. 23.120>	Brachia. nam sub humum se condidit umbra relabens,
<eoban. il. 23.121>	Ceu fumus tenues solet evanescere in auras.
<eoban. il. 23.122>	Territus Aeacides, somno experrectus ab alto est.
<eoban. il. 23.123>	Tum surgens quatiensque manus, sic voce gementi,
<eoban. il. 23.124>	Hei (inquit) certe est aliquis post ultima sensus
<eoban. il. 23.125>	Fata animi, sunt umbrarum simulachra vagantum,
<eoban. il. 23.126>	Sunt aliquid manes, quamvis non sensibus illos
<eoban. il. 23.127>	Percipimus. siquidem mihi pernox umbra Patrocli
<eoban. il. 23.128>	Astitit, et vultus et cuncta simillima vivo:
<eoban. il. 23.129>	Et plorans mandata dedit, tum cessit in auras.
<eoban. il. 23.130>	Talibus auditis omnes flevere, miserti
<eoban. il. 23.131>	Patrocli exanimis. qui dum sic tristia lugent,
<eoban. il. 23.132>	Ecce diem revehens miseris mortalibus almum,
<eoban. il. 23.133>	Surgit ab Oceano tenebris aurora fugatis.
<eoban. il. 23.134>	Cum pius Atrides Danais ad iussa vocatis
<eoban. il. 23.135>	Merionem iubet esse ducem, comitem Idomenei:
<eoban. il. 23.136>	Instrumenta operum expediunt, aptantque secures,
<eoban. il. 23.137>	Et dolabras, aptasque ad ligna trahenda catenas.
<eoban. il. 23.138>	Et nunc summa petunt, nunc per declivia cursum
<eoban. il. 23.139>	Accelerant, nunc sylvosis anfractibus errant.
<eoban. il. 23.140>	Iamque propinquabant celsae radicibus Idae,
<eoban. il. 23.141>	Iamque ipsam attigerant, iam summa atque ima tenebant,
<eoban. il. 23.142>	Aptant sese operi, sonat icta securibus ilex,
<eoban. il. 23.143>	Glandiferaeque cadunt quercus, cadit ardua pinus,
<eoban. il. 23.144>	Per sylvam late fragor intonat. ergo cadent
<eoban. il. 23.145>	Frusta legunt, onerantque ingenti pondere mulos.
<eoban. il. 23.146>	Nec mora, mulorum putrem quatit ungula campum,
<eoban. il. 23.147>	Perque iter emensum redeunt, atque inter eundum
<eoban. il. 23.148>	Per nemus umbriferum iuvat ire, arbustaque densis
<eoban. il. 23.149>	Virgultis spectare, manu quae quisque ferebat:
<eoban. il. 23.150>	Nam sic Meriones magni comes Idomenei
<eoban. il. 23.151>	Iusserat. ut littus tenuere, ubi magnus Achilles
<eoban. il. 23.152>	Condiderat commune tibi Patrocle sepulchrum,
<eoban. il. 23.153>	Et sibi, quodque una duo corpora clauderet urna,
<eoban. il. 23.154>	Hic longo ingentem deponunt ordine sylvam,
<eoban. il. 23.155>	Atque ibi consistunt omnes. tum magnus Achilles
<eoban. il. 23.156>	Myrmidonas ferro accingi iubet, inde iugales
<eoban. il. 23.157>	Curribus advectant, illi omnes iussa capessunt
<eoban. il. 23.158>	Protinus armati conscensis curribus adsunt,
<eoban. il. 23.159>	Miles et aurigae, procedunt agmine primi
<eoban. il. 23.160>	Pulchre instructo equites, sequitur fulgentibus armis
<eoban. il. 23.161>	Turba nitens peditum: post quos exangue cadaver
<eoban. il. 23.162>	Patrocli impositum feretro de more ministri
<eoban. il. 23.163>	Elatum, in medium coetu spectante reponunt.
<eoban. il. 23.164>	Mox tonsi iniectis totum texere capillis,
<eoban. il. 23.165>	Corpus inane viri: sequitur gemebundus amici
<eoban. il. 23.166>	Complexus caput Aeacides, et destinat orco
<eoban. il. 23.167>	Praestantem mittens animam pallentibus umbris.
<eoban. il. 23.168>	Iam loca contigerant quae designaret Achilles,
<eoban. il. 23.169>	Deposuere humeris capulum: tum moestus Achilles
<eoban. il. 23.170>	Flavam caesariem, quam lenifluo Sperchiosibi praecidit.
<eoban. il. 23.171>	Nutrierat, primisque virentem eduxerat annis,
<eoban. il. 23.172>	Ipse suis manibus sibi praescidit, altaque longe
<eoban. il. 23.173>	Aequora prospectans, animo indignante profatur:
<eoban. il. 23.174>	Sperchie, hos alio crines tibi nomine Peleus
<eoban. il. 23.175>	Sacrarat pater, in patriam si forte redissem,
<eoban. il. 23.176>	Hanc tibi dissectam celsa de fronte dicarem,
<eoban. il. 23.177>	Mactaremque agnos decies quinque albicomantes
<eoban. il. 23.178>	Ad fontem, qua templa tibi atque altaria fumant.
<eoban. il. 23.179>	Haec fovit senior: cuius tu vota precesque
<eoban. il. 23.180>	Non exaudisti. nunc cum mihi fata negarint
<eoban. il. 23.181>	Ad patrios remeare lares, carosque parentes,
<eoban. il. 23.182>	Devoveo hanc Patrocle comam tibi. talia dicens
<eoban. il. 23.183>	In manibus posuit iam non capientis amici
<eoban. il. 23.184>	Caesariem, lachrymas nec continuere videntes.
<eoban. il. 23.185>	Iamque inter gemitus, inter suspiria flentum,
<eoban. il. 23.186>	Phoebus Atlantiaca sese occuluisset in unda,
<eoban. il. 23.187>	Ni prior Aeacides sic admonuisset Atriden:
<eoban. il. 23.188>	Atrida, tibi nam parent tot milia Graium,
<eoban. il. 23.189>	Iam quia ploratum satis est, age praecipe, ut istinc
<eoban. il. 23.190>	Secedant, linquantque pyram, dapibusque paratis
<eoban. il. 23.191>	Instaurent mensas alacres, coenaeque parent se,
<eoban. il. 23.192>	Nobis condendum tumulo est exangue cadaver:
<eoban. il. 23.193>	Primores tantum maneant. Ea verba loquutum
<eoban. il. 23.194>	Audiit, et sua quemque iubet tentoria Atrides
<eoban. il. 23.195>	Agmen abire retro. tum queis ea cura laboris
<eoban. il. 23.196>	Demandata fuit, congesta protinus omni
<eoban. il. 23.197>	Materia struxere pyram, quae partibus esset
<eoban. il. 23.198>	Quattuor aequalis, sed quaelibet ordine centum
<eoban. il. 23.199>	Longa pedum: et tristes super imposuere Patroclum
<eoban. il. 23.200>	Exanimem. multas etiam de more bidentes,
<eoban. il. 23.201>	Incurvosque pedes lectissima corpora tauros,
<eoban. il. 23.202>	Caesos ante pyram circum posuere. sed horum
<eoban. il. 23.203>	Pingui adipe exanimem totum contexit Achilles
<eoban. il. 23.204>	A pede ad usque caput, mactataque corpora circum
<eoban. il. 23.205>	Mellis et unguenti redolentia vasa locavit.
<eoban. il. 23.206>	Tum feretro incumbens, gemitumque e pectore ducens,
<eoban. il. 23.207>	Quattuor adiecit busto praestantia equorum
<eoban. il. 23.208>	Corpora, deque novem geminos (quos ipse fovebat
<eoban. il. 23.209>	Consueto sibi more) canes, ter quattuor addit
<eoban. il. 23.210>	Egregios iuvenes praestanti ex sanguine Troum,
<eoban. il. 23.211>	Infesto mactans animo. post igne voraci
<eoban. il. 23.212>	Omnia consumente, gravi de pectore questu
<eoban. il. 23.213>	Suspirans, his voce vocans affatur amicum:
<eoban. il. 23.214>	Salve (ait) infernis etiam Patrocle sub umbris,
<eoban. il. 23.215>	Gaude etiam, quia pollicitis nunc omnia solvi
<eoban. il. 23.216>	Debita vota meis. tecum bis sena cremantur
<eoban. il. 23.217>	Corpora Troiani iuvenes, verum Hectora dirum
<eoban. il. 23.218>	Non ignis consumet edax, non flamma cremabit,
<eoban. il. 23.219>	Sec proiecta canes depascent membra voraces
<eoban. il. 23.220>	Ipsius. haec minitans atrocia verba profudit.
<eoban. il. 23.221>	Integer ille tamen iacuit: quia scilicet illum
<eoban. il. 23.222>	Alma Venus vetuit catulos contingere foedos,
<eoban. il. 23.223>	Noctes atque dies assistens, membra rubenti
<eoban. il. 23.224>	Divinoque fovens oleo, ne forte quid ipsi
<eoban. il. 23.225>	Contingat, laceretve exanguia membra iacentis.
<eoban. il. 23.226>	Tum placidam coelo nubem demisit Apollo,
<eoban. il. 23.227>	Obduxitque locum dulci circumfluus umbra,
<eoban. il. 23.228>	In quo corpus erat positum, ne forsan aperti
<eoban. il. 23.229>	Contactum nimio solis tabesceret aestu.
<eoban. il. 23.230>	Postquam omnem non posse pyram comprendere flammas
<eoban. il. 23.231>	Senserat Aeacides, procul astans voce vocabat
<eoban. il. 23.232>	Horriferum Boream, Zephyrumque, immane sonantem,
<eoban. il. 23.233>	Sacra vovens, auroque effundens vina precatur,
<eoban. il. 23.234>	Inspirent animas igni, flammasque cierent.
<eoban. il. 23.235>	Audiit orantem lita mille coloribus Iris,
<eoban. il. 23.236>	Et mox nymbiferos petiit cita nuncia ventos.
<eoban. il. 23.237>	Queis in marmorea prope discumbentibus aura
<eoban. il. 23.238>	Astitit. at visa surgentes Iride venti
<eoban. il. 23.239>	Ad se quisque vocat sessum, vescique paratis
<eoban. il. 23.240>	Invitant epulis: quibus illa haec verba loquuta est:
<eoban. il. 23.241>	Oceani repetam fluctus, ubi sacra parantur
<eoban. il. 23.242>	Annua ab Aethiopum populo, diis omnibus: istic
<eoban. il. 23.243>	Discubitura, vetor vestris accumbere mensis:
<eoban. il. 23.244>	Verum magnanimus nunc vos invitat Achilles,
<eoban. il. 23.245>	Te Borea violente, et te genitive Favoni,
<eoban. il. 23.246>	Sacraque facturum vobis promittit, ut ignem
<eoban. il. 23.247>	Illic ad tumulum Patrocli, extructaque busta
<eoban. il. 23.248>	(Quem nunc exanimem lugent Argiva iuventus)
<eoban. il. 23.249>	Suscitet afflatus vester, qua concitus aura
<eoban. il. 23.250>	Ardeat iste rogus. sic fata, recessit in auras.
<eoban. il. 23.251>	Protinus insano misceri turbine venti,
<eoban. il. 23.252>	Obstrepere, et nubes densare, et murmure pontum
<eoban. il. 23.253>	Turbari, crispari undae, fluctusque cieri.
<eoban. il. 23.254>	Hoc ad frugiferam spirantes flamine Troiam
<eoban. il. 23.255>	Perveniunt, flammasque movent, flatuque frequenti
<eoban. il. 23.256>	Lucida per totam iactant incendia noctem.
<eoban. il. 23.257>	Quam simul insomnem magnus ducebat Achilles,
<eoban. il. 23.258>	Ex auro cratera tenens magnumque rotundumque,
<eoban. il. 23.259>	Impletumque mero dextra, terraeque refundens
<eoban. il. 23.260>	Libabat Patrocle tibi, manesque vocabat.
<eoban. il. 23.261>	Non secus ac miseri circum nova busta parentes
<eoban. il. 23.262>	Natorum, quos parca tulit malefida, queruntur,
<eoban. il. 23.263>	Et lugent moerore gravi: sic moestus Achilles,
<eoban. il. 23.264>	Fata dolens properata sui lugebat amici,
<eoban. il. 23.265>	Tristia deducens lachrymosae tempora noctis,
<eoban. il. 23.266>	Donec ab Eois Aurorae praevius undis
<eoban. il. 23.267>	Lucifer ascendens superis apparuit oris.
<eoban. il. 23.268>	Tunc venti posuere: strues iam tota sepulchri
<eoban. il. 23.269>	In cineres consumpta iacet, tum flamma quievit.
<eoban. il. 23.270>	Tum procul a busto secedens divus Achilles,
<eoban. il. 23.271>	Fessa soporiferae proiecit membra quieti:
<eoban. il. 23.272>	Cuius ut arripuit subrepens lumina somnus,
<eoban. il. 23.273>	Cum magnum peterent Atriden heroes Achivi
<eoban. il. 23.274>	Certatim, strepituque virum, populique tumultu
<eoban. il. 23.275>	Excitus Aeacides, sic est affatus Achivos:
<eoban. il. 23.276>	Atrida, proceresque alii, atque heroes Achivi,
<eoban. il. 23.277>	Nunc primum cineres nigranti extinguite vino,
<eoban. il. 23.278>	Et vires cohibite ignis: tum nuda legemus
<eoban. il. 23.279>	Ossa Menoetiade cunctis notissima. nam sunt
<eoban. il. 23.280>	In media sita sola pyra. Troiana virorum
<eoban. il. 23.281>	Corpora mixta feris parte exteriore locavi,
<eoban. il. 23.282>	Inde eadem duplici pinguedine condita, circum
<eoban. il. 23.283>	Aurea tumba tegat, donec sequar ipse, sub imos
<eoban. il. 23.284>	Descendens manes. tumuli mediocris honorem
<eoban. il. 23.285>	Interea fieri iussi: monumenta parabunt
<eoban. il. 23.286>	Nobiliora viri nobis, quos fata reservant
<eoban. il. 23.287>	Post nos, multiplici socios in classe futuros.
<eoban. il. 23.288>	Talia dicenti, parent heroes: et ignem
<eoban. il. 23.289>	Nigranti mandant sociis extinguere vino,
<eoban. il. 23.290>	Quantuscunque fuit. quo facto, flamma resedit,
<eoban. il. 23.291>	Subsidunt cineres: moesti post alba Patrocli
<eoban. il. 23.292>	Ossa legunt socii, multoque interlita pingui
<eoban. il. 23.293>	Aureola condunt urna, veloque tegentes
<eoban. il. 23.294>	Includunt tenui: post haec prope busta sepulchri
<eoban. il. 23.295>	Fundamenta parant, aggestoque aggere terrae
<eoban. il. 23.296>	Instituunt molem. post quae perfecta, paratos
<eoban. il. 23.297>	Ire retro vetat Aeacides. Nam praemia, ludos
<eoban. il. 23.298>	Funebres, sua proponit victoribus, altis
<eoban. il. 23.299>	Navibus educens ingenti mole lebetas,
<eoban. il. 23.300>	Et tripodas magnos, et equos, mulosque bovesque,
<eoban. il. 23.301>	Et bene praecinctas preciosa in veste puellas,
<eoban. il. 23.302>	Atque albi nigrique gravissima pondera ferri,
<eoban. il. 23.303>	Principio qui forte velint, invitat, equorum
<eoban. il. 23.304>	Praerapido cursu contendere: praemia ponit
<eoban. il. 23.305>	Victori famulam, forma praestante puellam,
<eoban. il. 23.306>	Doctam Palladias artes, ansaque lebetem
<eoban. il. 23.307>	Insignem duplici, magnum, multique capacem.
<eoban. il. 23.308>	Haec primo. Sed enim precium dat habere secundo,
<eoban. il. 23.309>	Acris equae, necdum domitae, sexennis, et alvum
<eoban. il. 23.310>	Impletum rapidi gestantis semine muli.
<eoban. il. 23.311>	Tertia dona facit, pulchrumque, et ab igne lebetem
<eoban. il. 23.312>	Intactum, qui bis geminas includere possit
<eoban. il. 23.313>	Mensuras. Auri quarto duo magna talenta.
<eoban. il. 23.314>	Inde novam quinto Phialam, sua praemia ponit.
<eoban. il. 23.315>	His ita dispositis, surgens ita fatur Achilles:
<eoban. il. 23.316>	Atrida, vosque Argivi, bello apta iuventus,
<eoban. il. 23.317>	Quae nunc aspicitis prolata e navibus altis,
<eoban. il. 23.318>	Praemia sunt equitum cursu certare volentum.
<eoban. il. 23.319>	Quod si vel nobis aliis de rebus adesset
<eoban. il. 23.320>	Certamen, vel ut ante mihi certare liberet,
<eoban. il. 23.321>	Ante omnes ego victor eram cum laude futurus
<eoban. il. 23.322>	Non dubia: vos nostis equos, quibus acribus utor,
<eoban. il. 23.323>	Quos immortales genitor mihi maximus, illi
<eoban. il. 23.324>	Neptunus dedit. Ipse sed his in cladibus expers
<eoban. il. 23.325>	Muneris huius ero: namque optima semper agentem
<eoban. il. 23.326>	Aurigam amisere, oleo perfundere pingui
<eoban. il. 23.327>	Illorum crines solitum, lymphaque recenti
<eoban. il. 23.328>	Abluere. ergo in humum moesti per fortia fusis
<eoban. il. 23.329>	Colla iubis, stabunt sua tristia fata gementes.
<eoban. il. 23.330>	Ergo suis quicunque virum confidere forsan
<eoban. il. 23.331>	Acribus audet equis, propere in certamina iungat
<eoban. il. 23.332>	Curribus applicitos. sic fato, protinus adsunt.
<eoban. il. 23.333>	Rex prior Eumelus, magni clarissimus ibat
<eoban. il. 23.334>	Filius Admeti, vincentum dives equorum.
<eoban. il. 23.335>	Post hunc Tydides sequitur, qui fortia ducens
<eoban. il. 23.336>	Sub iuga cogit equos, quos forti nuper in armis
<eoban. il. 23.337>	Abstulit Aeneae, quando illum fautor Apollo
<eoban. il. 23.338>	Ereptum celeri cursu tutatus ab hoste est.
<eoban. il. 23.339>	Tum flavus Menelaus equos Agamemnonis, Aethen
<eoban. il. 23.340>	Atque Podargon agens, fortem donaverat Aethen
<eoban. il. 23.341>	Anchisae magno Anchisiades Echepolus,
<eoban. il. 23.342>	Ne iussus peteret bello Neptunia Troiae
<eoban. il. 23.343>	Moenia, sed mollem secura per ocia vitam
<eoban. il. 23.344>	Duceret. illum opibus siquidem pollentibus auxit
<eoban. il. 23.345>	Iuppiter, in clara sedem Sicyone tenentem.
<eoban. il. 23.346>	Hanc igitur cursu celerem tum duxit Atrides.
<eoban. il. 23.347>	Post hunc duxit equos Nelidae illa inclyta proles
<eoban. il. 23.348>	Nestoris Antilochus, Pyliarum e semine matrum
<eoban. il. 23.349>	Clarus equis: quem prudentem prudentior ipso
<eoban. il. 23.350>	His pater admonuit: Quamvis te nate faventes
<eoban. il. 23.351>	Iuppiter et Neptunus amant, omnemque dederunt
<eoban. il. 23.352>	Artem (quod virtus tua sit tibi testis) equestrem,
<eoban. il. 23.353>	Atque ideo non multum opus est ut multa tenentem
<eoban. il. 23.354>	Pluribus admoneam: nosti signa edita circum
<eoban. il. 23.355>	Ducere equos, metamque alacri contingere cursu.
<eoban. il. 23.356>	Verum ducis equos, nec tantis cursibus aptos,
<eoban. il. 23.357>	Nec celeres satis, iccirco confidere multum
<eoban. il. 23.358>	Talibus obfuerit: verum sunt curribus acres,
<eoban. il. 23.359>	Et celeres sociis, alacresque animisque parati.
<eoban. il. 23.360>	Nec te plura sciunt alii, quin pluribus unum
<eoban. il. 23.361>	Nil dubitem praestare animo virtutis avitae.
<eoban. il. 23.362>	Sed mea nunc memori, quae dicam, mente reponens
<eoban. il. 23.363>	Consilia exequere, e multis ne pauca sequutus
<eoban. il. 23.364>	Praemia nulla feras. fabri quoque fissile lignum
<eoban. il. 23.365>	Arte secant, et consilio quam viribus usi
<eoban. il. 23.366>	Rectius: alta maris turbantibus aequora ventis
<eoban. il. 23.367>	Arte regunt naves nautae, non viribus ullis.
<eoban. il. 23.368>	Ingenio aurigas aurigae laude minores
<eoban. il. 23.369>	Vincere saepe solent, longeque relinquere victos.
<eoban. il. 23.370>	Qui confidit equis et curribus, erret oportet,
<eoban. il. 23.371>	Et vagus huc illuc metam monstrante feratur,
<eoban. il. 23.372>	Devius a stadio: contra qui callidus acri
<eoban. il. 23.373>	Praeditus ingenio est, quamvis virtute minores,
<eoban. il. 23.374>	Ducat equos, tamen observat quam tramite recto
<eoban. il. 23.375>	Contingat metam, nec ab hac avertit habenas.
<eoban. il. 23.376>	Non ignorat enim rationem artemque regendi:
<eoban. il. 23.377>	Sed tergis iuvenum magis ac magis instat, et urget,
<eoban. il. 23.378>	Qui spacio praecedere, equisque praeire videntur.
<eoban. il. 23.379>	Nunc qua parte sitam possis contingere metam,
<eoban. il. 23.380>	Signa tibi dicam: tu condita mente teneto.
<eoban. il. 23.381>	Planicie in media campi, qua plurima cursu
<eoban. il. 23.382>	Fervet equum via trita, et limite clausa recenti est,
<eoban. il. 23.383>	Prominet e terra stipes non longior ulnis
<eoban. il. 23.384>	Quattuor, aut picea quernave ex fronde recisus,
<eoban. il. 23.385>	Aridus: haud etenim ventisve aut imbre fathiscit.
<eoban. il. 23.386>	Quem gemini iuxta lapides candore nivali
<eoban. il. 23.387>	Hinc atque hinc positi firmis radicibus haerent,
<eoban. il. 23.388>	Aut tumulo signum impositum iam lumine cassi,
<eoban. il. 23.389>	Aut nota mittendis ibi condita curribus olim.
<eoban. il. 23.390>	Quam nunc Aeacides metam certaminis huius
<eoban. il. 23.391>	Esse iubet, quam tu propius nunc curribus actis
<eoban. il. 23.392>	Intentus pete, et incumbens a parte sinistra
<eoban. il. 23.393>	Dextrum verbere equum, verbisque urgeto. sed ipsum
<eoban. il. 23.394>	Proximus accedens signum, te flecte sinistro
<eoban. il. 23.395>	Ut stringens molli radat curvamine metam,
<eoban. il. 23.396>	Nec tamen ad lapidem offendat, ne forte labantes
<eoban. il. 23.397>	Collidantur equi, currusque ferantur inanes:
<eoban. il. 23.398>	Quod laetum reliquis fuerit, tibi dedecus uni.
<eoban. il. 23.399>	Quod si nunc fueris mea iussa sequutus, in ipso
<eoban. il. 23.400>	Flexu primus eris, primusque ad signa propinques,
<eoban. il. 23.401>	Salvus eris, nec te quisquam praevertere cursu
<eoban. il. 23.402>	Aeripedum poterit: non si vel Ariona fortem
<eoban. il. 23.403>	Adresti conscendat equum, diis patribus ortum:
<eoban. il. 23.404>	Aut etiam, quos haec aluerunt pascua, magni
<eoban. il. 23.405>	Laomedontis equos habeat. post talia natum,
<eoban. il. 23.406>	Optima cum natum monuisset multa, resedit.
<eoban. il. 23.407>	Quintus Meriones sese in certamen agebat
<eoban. il. 23.408>	Curribus ascensis. iam omnes certare parati
<eoban. il. 23.409>	Constiterant, et iam fortes eduxit Achilles:
<eoban. il. 23.410>	Antilocho primam, tibi rex Eumele secundam,
<eoban. il. 23.411>	Contigit Atridae Menelao tertia, quartam
<eoban. il. 23.412>	Merioni fortuna dedit, venit ultima magno
<eoban. il. 23.413>	Tydidae. sic compositis, atque ordine ductis
<eoban. il. 23.414>	Sortibus, in campo procul assignavit Achilles
<eoban. il. 23.415>	Descriptis loca carceribus, metaeque statutae.
<eoban. il. 23.416>	Praefectum Phoenica dedit genitoris amicum,
<eoban. il. 23.417>	Qui cursus spectans cunctorum, vera referret.
<eoban. il. 23.418>	Protinus aeripedes flagrisque et vocibus acti
<eoban. il. 23.419>	Exiliunt, cursumque a navibus ocyus omnes
<eoban. il. 23.420>	Accelerant, adduntque gradum: cita pulvere nubes
<eoban. il. 23.421>	Quadrupedum cumulata levi petit aera cursu.
<eoban. il. 23.422>	Tum Zephyro per colla iubae stringuntur equorum,
<eoban. il. 23.423>	Nunc volvuntur humi, currusque rotaeque feruntur
<eoban. il. 23.424>	Praecipites: celerem nunc cursus in aera tolli
<eoban. il. 23.425>	Curribus aurigae, studiis incumbere totis:
<eoban. il. 23.426>	Nunc trepidare animis, et equos sibi quisque vocare,
<eoban. il. 23.427>	Nomine quemque suo. tanta est in quoque cupido
<eoban. il. 23.428>	Vincendi, tam corda pavor novus intima pulsat.
<eoban. il. 23.429>	Iamque revertentes iterum canentia ponti
<eoban. il. 23.430>	Littora contigerant, metaeque fuere propinqui,
<eoban. il. 23.431>	Tum virtus animosa, et vis apparuit omnis
<eoban. il. 23.432>	Unius cuiusque virum. Tum principe cursu
<eoban. il. 23.433>	Eumelus superabat equum: cui proxima Troes
<eoban. il. 23.434>	Servabant Diomedis equi vestigia, tanquam
<eoban. il. 23.435>	Curribus haerentes. Iam iamque priora ruentes
<eoban. il. 23.436>	In iuga: iam cervicem Eumeli, et fortia terga
<eoban. il. 23.437>	Afflatu humectant, atque ipsum lora tenentem
<eoban. il. 23.438>	Frontibus urgebant: praevertissentque, vel ipsam
<eoban. il. 23.439>	Cepissent pariter metam, ni saevus Apollo
<eoban. il. 23.440>	Tydidae excuteret dextra e victrice flagellum.
<eoban. il. 23.441>	Ille dolore animi lachrymas emisit, et ira
<eoban. il. 23.442>	Percitus, ante videns cursum retinere quadrigam
<eoban. il. 23.443>	Eumeli, indecorem sese currumque relinqui
<eoban. il. 23.444>	Excusso e manibus stimulo: nec Pallas amico
<eoban. il. 23.445>	Defuit. illa videns Diomedem ab Apolline laesum,
<eoban. il. 23.446>	Advolat, et dextra reddit fautrice flagellum,
<eoban. il. 23.447>	Et vires immittit equis, et concitat ipsa.
<eoban. il. 23.448>	Tum petit Admeto genitum turbata, fremensque
<eoban. il. 23.449>	Illius evertit currum, iuga fortia frangens
<eoban. il. 23.450>	Avulso temone. feruntur ab axe iugales
<eoban. il. 23.451>	In loca iuncta viae, devolvitur ipse rotarum
<eoban. il. 23.452>	Inter utrunque orbem, lacer omnia, lumina, frontem,
<eoban. il. 23.453>	Et nares, atque ora simul, cubitosque manusque.
<eoban. il. 23.454>	Tum lachrymas oculis, nec vocem gutture misit,
<eoban. il. 23.455>	Testem laeticiae. Tum casu fretus amici,
<eoban. il. 23.456>	Emicat ante alios Diomedes victor. at ipsi
<eoban. il. 23.457>	Addidit et vires, et laudem Pallas honestam.
<eoban. il. 23.458>	Proximus hunc sequitur Menelaus: tertius ibat
<eoban. il. 23.459>	Nestorides, affatus equos hac voce paternos:
<eoban. il. 23.460>	Currite, ferte citi currum, properate, quid obstet
<eoban. il. 23.461>	Quo minus Atriden ego consequar axe citato?
<eoban. il. 23.462>	(Nam neque Tydiden, cui vires innuba Pallas
<eoban. il. 23.463>	Sufficit, et decus hoc tribuit, superare laborem)
<eoban. il. 23.464>	Dedecus hoc tantum ne vos contingat, ut ishaec
<eoban. il. 23.465>	Foemina devictos Aethe post terga relinquat.
<eoban. il. 23.466>	Quod nisi victores eritis (mihi credite) posthac
<eoban. il. 23.467>	Amplius haudquaquam caros vos Nestor habebit.
<eoban. il. 23.468>	Quin etiam ferro interimet, si praemia tardi
<eoban. il. 23.469>	Ultima nos referamus, et hoc vincamur honore.
<eoban. il. 23.470>	Accelerate igitur, volucri praevertite cursu,
<eoban. il. 23.471>	Et loca praeripite ante alios angusta viarum,
<eoban. il. 23.472>	Per quae ego vos ducens celeres moderabor habenas,
<eoban. il. 23.473>	Doctus equum domitor: nec me via fallet euntem,
<eoban. il. 23.474>	Talia dicentem regem audivere iugales,
<eoban. il. 23.475>	Corripiuntque simul spacium breviore rotatu
<eoban. il. 23.476>	Quam prius. at tandem praeceps obiecta vorago est,
<eoban. il. 23.477>	Proscissusque viae limes pluvialibus undis.
<eoban. il. 23.478>	Hanc videt Antilochus, per quam tendebat Atrides
<eoban. il. 23.479>	Vitans peius iter. qui cum sibi adesse propinquum
<eoban. il. 23.480>	Cerneret Antilochum, sed paulum tramite flexo
<eoban. il. 23.481>	Tendentem, sic alloquitur: Sate Nestore magno,
<eoban. il. 23.482>	Nunc temere huc immittis equos, age comprime currum,
<eoban. il. 23.483>	Haec angusta via est: mox ut te flexeris isthac,
<eoban. il. 23.484>	Latior excipiet campus. sin haec minus audis,
<eoban. il. 23.485>	Iam metus est ne collisis hic curribus ambo
<eoban. il. 23.486>	Laedamur ratione pari. Sic dixit: at illum
<eoban. il. 23.487>	Dissimulans audisse, tenet vestigia, et instans
<eoban. il. 23.488>	Antilochus magis urget equos, atque obstruit aures.
<eoban. il. 23.489>	Quantum autem virtute valens et viribus aevi
<eoban. il. 23.490>	Expertus iuvenis, iacto comprendere disco
<eoban. il. 23.491>	Terrai potuit, tantum nunc Nestore cretus
<eoban. il. 23.492>	Praevertit Menelae tuos Atrida iugales.
<eoban. il. 23.493>	Sponte resistebas siquidem, ne curribus una
<eoban. il. 23.494>	Collisis, nulli victoria certa veniret,
<eoban. il. 23.495>	Fractaque in angusto iuga limite bina iacerent.
<eoban. il. 23.496>	Ergo iterum Antilochum spectans iratus Atrides,
<eoban. il. 23.497>	Talibus alloquitur: Quo nunc fugis improbe, vel quid
<eoban. il. 23.498>	Perniciose facis? pereas male. nam neque verum est,
<eoban. il. 23.499>	Quod sapere, et fortem te dicit Acheia pubes.
<eoban. il. 23.500>	Non tamen ex facili tibi praemia tanta dabuntur,
<eoban. il. 23.501>	Nec sine iurataque fide, precibusque profusis
<eoban. il. 23.502>	Illa feres. sic dixit: equis hinc fatur Atrides:
<eoban. il. 23.503>	Nulla mora est, agite este citi, vos robur et aetas
<eoban. il. 23.504>	Commendant, et sunt iuvenili in corpore vires,
<eoban. il. 23.505>	Illos destituunt genua aegra senilibus annis.
<eoban. il. 23.506>	Sic clamans, terrebat equos. illi agmine facto
<eoban. il. 23.507>	Instaurant cursus. et iam loca capta tenebant,
<eoban. il. 23.508>	Proxima ab Antilocho: spectabat utrunque ruentem
<eoban. il. 23.509>	Ad palmam totus positis exercitus armis,
<eoban. il. 23.510>	Tanta ferebatur sublata per aera nubes
<eoban. il. 23.511>	Pulveris, et tanta cinxit caligine coelum.
<eoban. il. 23.512>	Primus ibi Idomeneus Cretaea ductor ab Ida
<eoban. il. 23.513>	(Extra namque sedens circum loca celsa tenebat)
<eoban. il. 23.514>	Currentes accepit equos, clamore regentis
<eoban. il. 23.515>	Perlato. tum novit equum spadica colore
<eoban. il. 23.516>	Integrum, fronte excepta: quam parva notabat
<eoban. il. 23.517>	Alba nota, in formam revocantis cornua Lunae.
<eoban. il. 23.518>	Stans igitur celsa in specula, sic deinde profatur.
<eoban. il. 23.519>	O Danaum proceres, reges, heroes, amici,
<eoban. il. 23.520>	Solus equos ego conspicio: verum ire priores
<eoban. il. 23.521>	Nunc alios video, non idem auriga profecto
<eoban. il. 23.522>	Hos moderatur equos, neque cuius prima fuerunt
<eoban. il. 23.523>	Eductae galea sortis loca. namque iugales
<eoban. il. 23.524>	Illius in stadio reor offendere morantes.
<eoban. il. 23.525>	Certe ego quos metae propiores esse videbam,
<eoban. il. 23.526>	Nusquam nunc video, cum totius undique campi
<eoban. il. 23.527>	Aequora prospiciam. certe aut amisit habenas
<eoban. il. 23.528>	Auriga e manibus, neque ad istam sistere laxos
<eoban. il. 23.529>	Aeripedes potuit, neque circum currere metam.
<eoban. il. 23.530>	Aut cecidisse virum, et currum fregisse putarim.
<eoban. il. 23.531>	Nam diversam, animo velut indignante, receptis
<eoban. il. 23.532>	Viribus intendere viam. sed vos quoque stantes
<eoban. il. 23.533>	Intentos cohibete oculos: discernere certo
<eoban. il. 23.534>	Tam mihi difficile est, quam cuilibet ordinis huius.
<eoban. il. 23.535>	Sed nisi me coniecturae signa omnia fallunt,
<eoban. il. 23.536>	Aetolus vir hic est magnorum rector Achivum,
<eoban. il. 23.537>	Tydeo patre proditus armipotens Diomedes.
<eoban. il. 23.538>	Non tulit haec Aiax, graviterque invectus, Oilei:
<eoban. il. 23.539>	Idomenee, inquit, quam nunc temeraria nullo
<eoban. il. 23.540>	Dicta pudore iacis? celeres, ac pene volantes
<eoban. il. 23.541>	Plana feruntur equi medii super aequora campi,
<eoban. il. 23.542>	Nec tu es Achivorum iuvenum viridissimus aevo,
<eoban. il. 23.543>	Nec sunt perpetuo tibi pernicissima visu
<eoban. il. 23.544>	Lumina, nec iactare tamen te desinis istis
<eoban. il. 23.545>	Dictis vaniloquis, nec talem te esse decebat
<eoban. il. 23.546>	Tam sine fronte virum, tam tota mente protervum.
<eoban. il. 23.547>	Sunt hic, sunt alii te multa laude priores.
<eoban. il. 23.548>	Prima tenent Diomedis equi, qui deinde sequuntur
<eoban. il. 23.549>	Illorum dextra artifici moderatur habenas
<eoban. il. 23.550>	Eumelus. torvo dicentem talia vultu,
<eoban. il. 23.551>	Iratoque tuens Cretaeis ductor ab oris,
<eoban. il. 23.552>	Docte bonis (inquit) maledicere, inutilis Aiax
<eoban. il. 23.553>	Tunc cum bella manus poscunt, quid inepte ferocis?
<eoban. il. 23.554>	Quin age si lubitum est prodi, licet experiamur
<eoban. il. 23.555>	Uter sit cursu melior: tum cuius equorum
<eoban. il. 23.556>	Digna sit emerita virtutis gloria palma,
<eoban. il. 23.557>	Auferat aut tripoda, aut ingenti mole lebetem,
<eoban. il. 23.558>	Muneris inter nos Agamemnon arbiter esto.
<eoban. il. 23.559>	Dixit. at iratus verbis gravioribus Aiax
<eoban. il. 23.560>	Multa minabatur: Sed res in verba tulissent,
<eoban. il. 23.561>	Ni surgens propere rem composuisset Achilles:
<eoban. il. 23.562>	Non nunc, inquit, erat tempus contendere verbis
<eoban. il. 23.563>	Acribus o Aiax, heroes, et Idomenee.
<eoban. il. 23.564>	Nec vos haec levitas decuit, nec res ea pulchra est.
<eoban. il. 23.565>	Viderit hoc aliquis vestrum, quia fecerit alter
<eoban. il. 23.566>	Arguat, et merito tanquam scelus esse piandum
<eoban. il. 23.567>	Duxerit. ite igitur, coetum spectate sedentes.
<eoban. il. 23.568>	Mox aderunt meritae pro laude et honore coronae
<eoban. il. 23.569>	Certantes: tum qui primi, qui deinde secundi
<eoban. il. 23.570>	Adveniant, coram vobis spectare licebit.
<eoban. il. 23.571>	Sic ait. Interea Diomedes tergora equorum
<eoban. il. 23.572>	Verbere concutiens aderat, levis ungula campum
<eoban. il. 23.573>	Transvolat, alta ferens volucri vestigia planta
<eoban. il. 23.574>	Cursus anhelus equum, stetit ipse in pulvere laetus
<eoban. il. 23.575>	Protendens auriga manus, tum pondere currus
<eoban. il. 23.576>	Aurique argentique gravis per plana viarum
<eoban. il. 23.577>	Orbita summa levi vix pulvere tacta volabat.
<eoban. il. 23.578>	Constitit in medio certaminis orbe resistens,
<eoban. il. 23.579>	Pectora cornipedum multo sudore fluebant,
<eoban. il. 23.580>	Cervicesque iubaeque. Ibi postquam constitit ergo,
<eoban. il. 23.581>	Desiliit curru, flagro ad iuga summa relicto.
<eoban. il. 23.582>	Tum fortis Sthenelus precium non vile puellam
<eoban. il. 23.583>	Arripit, et tripoda ingentem, sociisque ferenda
<eoban. il. 23.584>	Tradidit ad celsas pulcherrima munera naves.
<eoban. il. 23.585>	Ipse resolvit equos. Post hunc Neleius heros
<eoban. il. 23.586>	Antilochus, qui fraude mala praevertit Atriden,
<eoban. il. 23.587>	Non virtute aliqua, curru defessus anhelo
<eoban. il. 23.588>	Ad pulchras aderat virtutum praemia merces.
<eoban. il. 23.589>	Quanto autem spacio princeps equus additus axi
<eoban. il. 23.590>	Distat ab orbe rotae, quam cauda verberat ima:
<eoban. il. 23.591>	Tanto tum spacio post terga reliquit Atriden
<eoban. il. 23.592>	Antilochus, quando ille virum praecesserit ante
<eoban. il. 23.593>	Quanto abeat spacio iacti gravis orbita disci.
<eoban. il. 23.594>	Atque illum haud dubie, nisi sors inimica vetasset,
<eoban. il. 23.595>	Praeteriisset, agens meliori laude iugales:
<eoban. il. 23.596>	Auctae etenim fuerant animoso in pectore vires
<eoban. il. 23.597>	Atridae maioris equae praenobilis Aethes.
<eoban. il. 23.598>	Quod si illos prima sors commisisset arena,
<eoban. il. 23.599>	Et primo in stadio certassent viribus aequis,
<eoban. il. 23.600>	Antilochum palmae ambiguum liquisset Atrides.
<eoban. il. 23.601>	At comes Idomenei flavum sequitur Menelaum,
<eoban. il. 23.602>	Meriones, hastae spacio per inane volutae:
<eoban. il. 23.603>	Cuius equis vires adimebat serior aetas.
<eoban. il. 23.604>	Curribus ipse etiam quod ineptior esset agendis,
<eoban. il. 23.605>	Filius Admeti currum postremus agebat.
<eoban. il. 23.606>	Quem celer aspiciens multum est miseratus Achilles,
<eoban. il. 23.607>	Conversusque duces sic est affatus Achivos.
<eoban. il. 23.608>	Ecce vir ille (inquit) quo non praestantior alter,
<eoban. il. 23.609>	Postremus redit. hunc donemus honore secundi
<eoban. il. 23.610>	Muneris, ipsius merito: si forte probatis.
<eoban. il. 23.611>	Praemia quandoquidem Diomedes prima meretur.
<eoban. il. 23.612>	Dicta probant omnes: et dona secunda tulisset
<eoban. il. 23.613>	Eumelus, nisi Nestorides gravioribus esset
<eoban. il. 23.614>	Antilochus magnum verbis affatus Achillem:
<eoban. il. 23.615>	Non ego nunc merito doleo atque irascor, Achille,
<eoban. il. 23.616>	Si quod ais verbo, re perficis? anne fatendum est
<eoban. il. 23.617>	Praemia deberi mihi, quae nunc eripis, isthaec
<eoban. il. 23.618>	Despondens alii? sed non ita. namque ea debes
<eoban. il. 23.619>	Parta labore meo mihi praemia, sit licet axis
<eoban. il. 23.620>	Eumeli confractus, equos detraxerit error.
<eoban. il. 23.621>	Strennuus ipse vir et fortis, per vota deorum
<eoban. il. 23.622>	Debuit esse memor, tunc cum certamen iniret,
<eoban. il. 23.623>	Ne sinerent ipsum fieri postrema tenentem.
<eoban. il. 23.624>	Quod si te miseret forte ipsius, et tibi cordi est
<eoban. il. 23.625>	Donare hunc etiam, tibi sunt tentoria plena
<eoban. il. 23.626>	Auri atque argenti, tibi sunt armenta gregesque
<eoban. il. 23.627>	Omnigenum pecorum, famulae sunt intus, equique:
<eoban. il. 23.628>	Ex illis quantum ipse voles, largire, licebit:
<eoban. il. 23.629>	Vel primo maiora ferat. quo nomine Achivis
<eoban. il. 23.630>	Omnibus, et merito tali laudabere facto.
<eoban. il. 23.631>	Hac ego non alicui possum concedere palma:
<eoban. il. 23.632>	Si quis forte volet mecum conferre, licebit.
<eoban. il. 23.633>	Talibus ex animo dictis arrisit Achilles,
<eoban. il. 23.634>	Gratificans etiam tali sua munera amico.
<eoban. il. 23.635>	Tum sic alloquitur: Si te sate Nestore forti
<eoban. il. 23.636>	Hoc iuvat, Eumelo donemus ut et sua forti
<eoban. il. 23.637>	Praemia, non se indigna feret. namque aereus ipsi
<eoban. il. 23.638>	Atque ingens dabitur thorax, fulgente metallo
<eoban. il. 23.639>	Extremas oras rutilum quem fortibus olim
<eoban. il. 23.640>	Congresso eripui mihi viribus Asteropaeo.
<eoban. il. 23.641>	Dixit: et Automedonta iubet proferre cubili,
<eoban. il. 23.642>	Prolatum dedit Eumelo. quo munere laetus
<eoban. il. 23.643>	Ille quiescebat residens. post talia praeco
<eoban. il. 23.644>	Sceptra manu retinens, cum iussa silentia turbae
<eoban. il. 23.645>	Indixisset, ibi assurgens Menelaus acerbis
<eoban. il. 23.646>	Multis in Antilochum verbis invectus. Ubi, inquit,
<eoban. il. 23.647>	Antiloche est tua nunc sapientia? quodve dedisti
<eoban. il. 23.648>	Ipse tui specimen? virtus tibi nostra profecto
<eoban. il. 23.649>	Ludibrio affecta est, retudisti robur equorum,
<eoban. il. 23.650>	Inde tuos nostris minus indole et arte valentes
<eoban. il. 23.651>	Ausus es ante tulisse. Sed huc agite optima Graium
<eoban. il. 23.652>	Pectora, primores, proceres, regesque ducesque,
<eoban. il. 23.653>	Vos iusto arbitrio causam cognoscite, et aequis
<eoban. il. 23.654>	Cernite iudiciis, nihil ulli gratificantes,
<eoban. il. 23.655>	Ne quis forte queat Menelaum dicere fraudem
<eoban. il. 23.656>	Antilocho intentasse, dolove egisse maligno.
<eoban. il. 23.657>	Egit equos nostris virtute atque arte minores,
<eoban. il. 23.658>	Viribus atque armis ego sum praestantior illo.
<eoban. il. 23.659>	Quod si nemo aliquid pronunciet, aequus utrique,
<eoban. il. 23.660>	Forsan et a vobis sententia nulla feratur,
<eoban. il. 23.661>	Ipse feram, iudex quam nemo redarguet aequus.
<eoban. il. 23.662>	Haec etenim nobis sententia dicta feretur.
<eoban. il. 23.663>	Ergo age Nestorida, sicut decet, omnia redde
<eoban. il. 23.664>	Qualia erant paulo ante, et equos et flagra resume,
<eoban. il. 23.665>	Et currus ascende iterum: tum denique iura
<eoban. il. 23.666>	Neptunum terras atque aequora vasta moventem,
<eoban. il. 23.667>	Non te sponte tua fraudem fecisse, meosque
<eoban. il. 23.668>	Et currus et equos animo impediisse maligno.
<eoban. il. 23.669>	Cui bonus Antilochus: Fer (ait) Menelae, fer aequo
<eoban. il. 23.670>	Te precor, hoc animo factum. tibi namque fatebor
<eoban. il. 23.671>	Cedere debueram, qui sum te iunior, et tu
<eoban. il. 23.672>	Me prior et melior. non ignorare videris
<eoban. il. 23.673>	Audaces animos iuvenum: quibus omnia fervor
<eoban. il. 23.674>	Subiicit aetatis non optima, promptior illis
<eoban. il. 23.675>	Semper adest animus, sed et imbecillius omni
<eoban. il. 23.676>	Tempore consilium. nunc ergo ignosce fatenti
<eoban. il. 23.677>	Errorem. pernicis equae tibi munere cedo:
<eoban. il. 23.678>	Sique quid est aliud, quo me tibi posse putarim
<eoban. il. 23.679>	Complacuisse, feres, nulla est mora, posce, tenebis.
<eoban. il. 23.680>	Te precor obtestorque Iovi gratissime, ne me
<eoban. il. 23.681>	Esse malum credas, quaecunque in tempora vivam.
<eoban. il. 23.682>	Dixit: et egit equam generoso Nestore cretus,
<eoban. il. 23.683>	In manibus tradens Menelai. protinus illi
<eoban. il. 23.684>	Laetior est animi melioris reddita virtus:
<eoban. il. 23.685>	Non secus ac foecundus ager, qui frugibus horrens,
<eoban. il. 23.686>	Roribus aeriis conspergitur, unde virescit.
<eoban. il. 23.687>	Sic tibi tunc Menelae animi flos ille virebat.
<eoban. il. 23.688>	Tum sic alloquitur: Sate Nestore, nunc te ego talem
<eoban. il. 23.689>	Qualis es experior, tibi sponte volensque remitto
<eoban. il. 23.690>	Quicquid id est, quod forte incauta admiserit aetas,
<eoban. il. 23.691>	Tecum in amicitiam redeo, desiste vereri:
<eoban. il. 23.692>	Cedere maiori maior quam imponere laus est.
<eoban. il. 23.693>	Nec facile hoc aliquis mihi persuasisset Achivum,
<eoban. il. 23.694>	Quod tu. sed multos subiistis et ante labores
<eoban. il. 23.695>	Tuque paterque tuus pro me: non ergo vicissim
<eoban. il. 23.696>	Hanc tibi debuero veniam? nunc tu quoque nostram
<eoban. il. 23.697>	Accipe et aufer equam, quo sentiat omnis Achivum
<eoban. il. 23.698>	Concio, me non saevo animo, non esse superbo.
<eoban. il. 23.699>	Dixit, et Antilochi socio qui pone manebat,
<eoban. il. 23.700>	Tradit equam: pulchrum Antilochus tulit ipse lebetem.
<eoban. il. 23.701>	Meriones auri duo magna talenta recepit,
<eoban. il. 23.702>	Namque is quartus erat. quod erat quintum ordine munus,
<eoban. il. 23.703>	In medio phiale, cui duplex ansa, relicta est:
<eoban. il. 23.704>	Quam bonus Aeacides Nelidae munus amico
<eoban. il. 23.705>	Magnanimo dat habere seni, cui talia fatur:
<eoban. il. 23.706>	Hanc cape magne senex monumentum funeris ingens
<eoban. il. 23.707>	Patrocli. nec enim mixtum visurus Achivis
<eoban. il. 23.708>	Amplius aspicies ipsum. te hoc munere dono
<eoban. il. 23.709>	Gratuito: nec enim iaculo, nitidave palaestra,
<eoban. il. 23.710>	Non cursu certare potes, tardante senecta,
<eoban. il. 23.711>	Et nervos hebetante gravi sine viribus aevo.
<eoban. il. 23.712>	Dixerat. ille dato laetus, sic deinde profatur:
<eoban. il. 23.713>	Omnia vera equidem praefatus es ordine, fili,
<eoban. il. 23.714>	Atque ut te decuit, neque enim mihi membra supersunt
<eoban. il. 23.715>	Quae fuerant robusta prius, neque firma pedum vis,
<eoban. il. 23.716>	Nec manuum iunctura valens, quae pendet utroque
<eoban. il. 23.717>	Debilis ex humero, quod si vigor ille iuventae
<eoban. il. 23.718>	Si mihi vis iuvenilis adhuc, si fervor adesset,
<eoban. il. 23.719>	Qualis erat cum Buprasio Amaryncea regem
<eoban. il. 23.720>	Condentes tumulo ducebant funus Epei,
<eoban. il. 23.721>	Multaque rege sati posuissent praemia vulgo
<eoban. il. 23.722>	Fortibus evincenda viris, nemo hic Pyliorum,
<eoban. il. 23.723>	Nullus Epeorum, nemo ex Aetolide turba
<eoban. il. 23.724>	Sese aequare mihi potuit: qui posset haberi
<eoban. il. 23.725>	Par mihi, nemo fuit. pugna nam pugil acerba
<eoban. il. 23.726>	Enope progenitum fortem Clytomedea vici,
<eoban. il. 23.727>	Ancaeum lucta Pleuronion. inde ferocem
<eoban. il. 23.728>	Iphiclum levitate pedum, quamvis bonus esset,
<eoban. il. 23.729>	Invictusque aliis: tum Phylea, tum Polydorum
<eoban. il. 23.730>	Prostravi iaculo missae foeliciter hastae.
<eoban. il. 23.731>	Tantum me gemini forti Actorione creati
<eoban. il. 23.732>	Praecurrere in equis, obiecta parte suorum
<eoban. il. 23.733>	E turma iuvenum. sed et his victoria tali
<eoban. il. 23.734>	Contigit ingenio. gemini cum namque fuissent,
<eoban. il. 23.735>	Alter erat currum doctus regere arte magistra,
<eoban. il. 23.736>	Alter equos quo vellet acuto arcere flagello.
<eoban. il. 23.737>	Tunc ego talis eram, nunc talia munera tractent
<eoban. il. 23.738>	Pectora adhuc iuvenes qui sunt, et brachia fortes:
<eoban. il. 23.739>	Me cariosa vetat, ne prosequar ista, senectus.
<eoban. il. 23.740>	Tunc ego magnanimos heroas et inter, et acres
<eoban. il. 23.741>	Versabar virtute viros, armisque potentes.
<eoban. il. 23.742>	Verum age defuncti nunc ipse sodalis honores
<eoban. il. 23.743>	Prosequere, hoc nullo munus mihi tempore gratum
<eoban. il. 23.744>	Non erit, accipioque libens, et laetor, et ipsi
<eoban. il. 23.745>	Gratulor ex animo tibi praestantissime Graium,
<eoban. il. 23.746>	Nunc quoque quod nostri non sis oblitus honoris:
<eoban. il. 23.747>	Quem qualem merear clypeatos inter Achivos,
<eoban. il. 23.748>	Tu quoque cum paucis non ignorare videris.
<eoban. il. 23.749>	Dii tibi dent pro tali animo quaecunque mereris,
<eoban. il. 23.750>	Dii tibi persolvant grates, et praemia reddant
<eoban. il. 23.751>	Digna satis pro me. sic dixit, deinde quievit.
<eoban. il. 23.752>	Aeacides turbae se immiscuit ipse frequenti,
<eoban. il. 23.753>	Hic qui forte velint crudo contendere caestu
<eoban. il. 23.754>	Invitat preciis animos, et praemia ponit
<eoban. il. 23.755>	Victori, gravido sexennem corpore mulam,
<eoban. il. 23.756>	Robustam, indomitam, et multa vix arte domandam:
<eoban. il. 23.757>	Orbe rotundato calicem, solatia victo.
<eoban. il. 23.758>	Tum volvens oculos, et stans erectus in auras,
<eoban. il. 23.759>	Rex, ait, Atrida, vosque omnes ordine Achivi,
<eoban. il. 23.760>	Nunc quibus et virtus, animusque in pectore praesens
<eoban. il. 23.761>	Adsit, et evinctis attollat brachia palmis,
<eoban. il. 23.762>	In medium duo procedant: cui fautor Apollo
<eoban. il. 23.763>	Tradiderit facilem tanto e certamine palmam,
<eoban. il. 23.764>	Hanc secum referet sua sub tentoria mulam.
<eoban. il. 23.765>	At qui victus erit, calicem feret ille rotundum.
<eoban. il. 23.766>	Haec ubi dixisset, vir corpore prodiit ingens
<eoban. il. 23.767>	Pugil, et arte valens, et viribus integer amplis,
<eoban. il. 23.768>	Et virtute bonus, Panopeo natus Epeus.
<eoban. il. 23.769>	Ille manu mulam tangens, tum voce canora,
<eoban. il. 23.770>	Prodeat huc (inquit) calicem qui forte requirat.
<eoban. il. 23.771>	Mulam ego non alium patiar deducere quoquam.
<eoban. il. 23.772>	Hanc etenim didici, teneoque fideliter artem,
<eoban. il. 23.773>	Qui satis esse putem reliquis me cedere palmam
<eoban. il. 23.774>	Pugnarum certaminibus. nec enim reperitur,
<eoban. il. 23.775>	Omnia qui teneat. verum haec ego voce profatus,
<eoban. il. 23.776>	Re praestabo etiam. quicunque audacia mecum
<eoban. il. 23.777>	Conferet arma manu, plagis multatus abibit
<eoban. il. 23.778>	Talibus, ut membris diffractus et ossibus aeger
<eoban. il. 23.779>	Excidat ipse sibi, nec se subducere possit.
<eoban. il. 23.780>	Quem si forte volet salvum quis, et eripere ipsum
<eoban. il. 23.781>	Cogitat e nostris manibus, propere adsit oportet.
<eoban. il. 23.782>	Talibus auditis cum concio tota sileret,
<eoban. il. 23.783>	Prosilit in medium virtute vir inclytus, ipsi
<eoban. il. 23.784>	Membra deo similis, Talaonidae Mecisthei
<eoban. il. 23.785>	Filius Euryalus regis, qui in funere quondam
<eoban. il. 23.786>	Oedipodis Thebas pervenerat, atque ibi victor
<eoban. il. 23.787>	Prostravit, quicunque manus attollere contra
<eoban. il. 23.788>	Thebanorum ausi fuerant. huic favit amico
<eoban. il. 23.789>	Tydides, zonamque dedit, lorisque bovillis
<eoban. il. 23.790>	Muniit instructum, cupiens hac vincere pugna
<eoban. il. 23.791>	Euryalum. sic accincti gravioribus armis,
<eoban. il. 23.792>	Progressi in medium truculentis caestibus aptas
<eoban. il. 23.793>	Conseruere manus, sublimia brachia coelo
<eoban. il. 23.794>	Tollentes. digitis nixi manuumque pedumque.
<eoban. il. 23.795>	Tum fera collisis stridebant dentibus ora,
<eoban. il. 23.796>	Et velut unda fluens utriusque a corpore largus
<eoban. il. 23.797>	Sudor iit, largoque humectat flumine vestes.
<eoban. il. 23.798>	Cum pugnae intentus magis ac magis urget Epeus,
<eoban. il. 23.799>	Et malae Euryali sic plagam inflixit acerbam,
<eoban. il. 23.800>	Ut miser immundam peteret resupinus arenam,
<eoban. il. 23.801>	Vasta mole cadens, genibus membrisque solutis:
<eoban. il. 23.802>	Non secus ac Borea stridente in littore sicco
<eoban. il. 23.803>	Fluctibus eiectus morituro palpitat artus.
<eoban. il. 23.804>	Quem tamen ipse manu relevans erexit Epeus,
<eoban. il. 23.805>	Hoc quoque magnanimus facto: tum fessa trahentem
<eoban. il. 23.806>	Membra virum, crassumque vomentem ex ore cruorem,
<eoban. il. 23.807>	Cum calice arreptum socii in tentoria fidi
<eoban. il. 23.808>	Seminecem referunt. tum praemia magnus Achilles
<eoban. il. 23.809>	Tertia difficili posuit tentanda palaestra,
<eoban. il. 23.810>	Victori magnum tripodem, ferventibus aptum
<eoban. il. 23.811>	Ignibus: at precio, quod bis sex pinguia possint
<eoban. il. 23.812>	Corpora dependisse boum. sed munera victo,
<eoban. il. 23.813>	Ancillam multorum operum, formaque probandam,
<eoban. il. 23.814>	Bis geminis precio bobus quae aequanda fuisset,
<eoban. il. 23.815>	Protulit in medium, simul astans talia fatur:
<eoban. il. 23.816>	Procedant licet, ista quibus sunt munera cordi,
<eoban. il. 23.817>	Propter ut accipiant eadem certare parati.
<eoban. il. 23.818>	Tum sese in medium coetum Telamonius Aiax,
<eoban. il. 23.819>	Et Laerte satus, prudens consultor, agentes,
<eoban. il. 23.820>	Conseruere manus validas. Ceu providus olim
<eoban. il. 23.821>	Aedificans nova tecta faber, suspendit in alta
<eoban. il. 23.822>	Aptans tigna domo, ne ventis pervia cedant.
<eoban. il. 23.823>	Tum manibus percussi humeri replicantibus ictus
<eoban. il. 23.824>	Et longe resonare, et toto corpore sudor
<eoban. il. 23.825>	Defluere, et crasso vibices sanguine nigrae
<eoban. il. 23.826>	Apparere humeris, et per latera undique, tanto
<eoban. il. 23.827>	Fortius incubuere viri pro laude ferendi
<eoban. il. 23.828>	Propositi tripodis, nec quisquam cedere capto
<eoban. il. 23.829>	Velle loco, nec se prosternere posse vicissim.
<eoban. il. 23.830>	Iamque morae Danaos tedere ubi senserat Aiax,
<eoban. il. 23.831>	Sic prior: O generose animi, consultor Ulysses,
<eoban. il. 23.832>	Aut tu sublatum me a terra fortius urge,
<eoban. il. 23.833>	Aut ego te rapiam, curabunt caetera divi.
<eoban. il. 23.834>	Sustulit haec dicens sublimem, et in aera raptum
<eoban. il. 23.835>	Praecipitans egisset humi, nisi cautus Ulysses
<eoban. il. 23.836>	Ipse sui memor ingenii, genua ardua, verso
<eoban. il. 23.837>	Poplite percussisset agens Telamone creati.
<eoban. il. 23.838>	Qui postquam in bibula iacuit resupinus arena,
<eoban. il. 23.839>	Pronus in os super incubuit veterator Ulysses.
<eoban. il. 23.840>	Quod factum admirati omnes stupuere silentes.
<eoban. il. 23.841>	Tum patiens etiam Aiacem complexus Ulysses
<eoban. il. 23.842>	Sustulit haud alte, tum pondere pressus Ulysses
<eoban. il. 23.843>	Succubuit. sic ambo ergo cecidere solutis
<eoban. il. 23.844>	Poplitibus, sed mox ira stimulante resurgunt,
<eoban. il. 23.845>	Tertiaque arma parant, in tertiaque arma ruissent,
<eoban. il. 23.846>	Ni facere ambobus vetuisset amicus Achilles:
<eoban. il. 23.847>	Ne vos amplius ulla, inquit, discordia pugnae
<eoban. il. 23.848>	Irave in hoc teneat certamine, victor uterque
<eoban. il. 23.849>	Vestrum est. communis victoria cedet utrique,
<eoban. il. 23.850>	Et paria accipiet vestrum mihi praemia uterque.
<eoban. il. 23.851>	Cedite nunc aliis, et in hoc certamen ituris.
<eoban. il. 23.852>	Illi parentes monitis, et pulvere foeda
<eoban. il. 23.853>	Corpora purgabant, et vestibus inde resumptis
<eoban. il. 23.854>	Consedere alacres. Post haec Peleius heros,
<eoban. il. 23.855>	Si qui forte velint rapido contendere cursu,
<eoban. il. 23.856>	Invitat preciis, et primo praemia ponit:
<eoban. il. 23.857>	Victori cratera novum pulchrumque, capacem
<eoban. il. 23.858>	Sex mensurarum, quem argenti ex aere paratum
<eoban. il. 23.859>	Sidoniae fecere manus, quae talia possunt
<eoban. il. 23.860>	Artifici fabricare modo, quem deinde Thoanti
<eoban. il. 23.861>	Phoenices mare sulcantes iamque alta tenentes
<eoban. il. 23.862>	Littoraque et portus, hoc munus habere dederunt:
<eoban. il. 23.863>	Patroclo post haec Eunaeus Iasone natus,
<eoban. il. 23.864>	Capto Priamida tum forte Lycaone portans,
<eoban. il. 23.865>	Grande dedit precium: quoque illum exinde redemit.
<eoban. il. 23.866>	Hunc quoque tunc precium victori fortis Achilles
<eoban. il. 23.867>	Craterem posuit, qui cursu anteiret Achivos.
<eoban. il. 23.868>	Eximium robusta bovem per terga secundo.
<eoban. il. 23.869>	Tertia dona facit gravis auri semitalentum.
<eoban. il. 23.870>	Inde ubi adhortatus certamen inire fuisset,
<eoban. il. 23.871>	Praemia ut auferrent currentes talia Achivi,
<eoban. il. 23.872>	Primus Oileo satus audacissimus Aiax,
<eoban. il. 23.873>	Et Laertiades fraudum sator, Antilochusque
<eoban. il. 23.874>	Nestorides: hic namque pedum levitate coaevis
<eoban. il. 23.875>	Praestabat reliquis, quos ordine magnus Achilles
<eoban. il. 23.876>	Postquam disposuit, signoque exire iubebat,
<eoban. il. 23.877>	Corripiunt spacia extemplo, limenque relinquunt.
<eoban. il. 23.878>	Emicat ante alios Aiax, cui cautus Ulysses
<eoban. il. 23.879>	Proximus it, iamiamque tenet, certatque tenere.
<eoban. il. 23.880>	Sicut ubi radium textrix velocibus urgens
<eoban. il. 23.881>	Per telam digitis, subtegmina pectore prono
<eoban. il. 23.882>	Contingit: sic Aiacem Laertius heros
<eoban. il. 23.883>	Urgebat, necdum aequabat vestigia pulvis.
<eoban. il. 23.884>	Iam tamen afflabat praeeuntis terga, propinqua
<eoban. il. 23.885>	Insistens anima, decus hoc palmamque petentem
<eoban. il. 23.886>	Inclamant Argiva manus iuvenumque senumque,
<eoban. il. 23.887>	Hortantes cursum acceleret. iam proxima metae
<eoban. il. 23.888>	Contigerant loca, glaucam oculos tum cautus Ulysses
<eoban. il. 23.889>	Pallada voce vocans: Audi dea te precor, inquit,
<eoban. il. 23.890>	Sis foelix, fautrixque meo succurre labori.
<eoban. il. 23.891>	Talia dicentem dea glauca audivit, eique
<eoban. il. 23.892>	Et celeres plantas, et crura levissima cursu
<eoban. il. 23.893>	Addidit. Aiacem iam vero ad signa volentem
<eoban. il. 23.894>	Extendisse manum, fortuna affecit iniqua,
<eoban. il. 23.895>	Obiiciens casum. siquidem per lubrica lapsus
<eoban. il. 23.896>	Caesorum Patrocle tibi, loca sparsa fimetis
<eoban. il. 23.897>	Taurorum, cecidit, foedoque in stercore vultum
<eoban. il. 23.898>	Foedavit. tum craterem Laertius heros
<eoban. il. 23.899>	Abstulit, agrestem taurum miserabilis Aiax:
<eoban. il. 23.900>	Quem cornu retinens dextra, sic deinde profatur,
<eoban. il. 23.901>	Ore fimum stercusque spuens: Iniuria Pallas
<eoban. il. 23.902>	Extitit alma mihi, quae sic tutatur Ulyssem
<eoban. il. 23.903>	Ut natum genitrix, dicentem talia, Achivi
<eoban. il. 23.904>	Ridebant, multosque dederunt ore cachinnos.
<eoban. il. 23.905>	Antilocho precium postremum semitalentum
<eoban. il. 23.906>	Cessit. at is ridens, Pulchre, inquit, nostis amici
<eoban. il. 23.907>	Quod dii coelestes etiam maiora deorum
<eoban. il. 23.908>	Numina cedendo venerantur. at optimus Aiax
<eoban. il. 23.909>	Me maior, me grandior est: sed maximus annis,
<eoban. il. 23.910>	Et factis, nunc ille senex gravis, atque molestus,
<eoban. il. 23.911>	Cum reliquis audet contendere, praeter Achillem,
<eoban. il. 23.912>	Omnibus, et cursu. tacite his laudatus Achilles,
<eoban. il. 23.913>	Antiloche haec (inquit) frustra mihi verba loquutus
<eoban. il. 23.914>	Haudquaquam fueris, namque addam semitalento
<eoban. il. 23.915>	Semitalentum aliud, quo tu laeteris honore.
<eoban. il. 23.916>	Sic fatus, iuveni dedit auri semitalentum.
<eoban. il. 23.917>	Laetus is accepit, quem non speraret honorem:
<eoban. il. 23.918>	His quoque perfectis, tum longam protulit hastam,
<eoban. il. 23.919>	Et clypeum, et galeam positis triplici ordine cristis
<eoban. il. 23.920>	Insignem, quae magni olim Sarpedonis arma
<eoban. il. 23.921>	Abstulit, et magno tulerat Patroclus Achilli.
<eoban. il. 23.922>	Tum stans unanimes sic est affatus Achivos.
<eoban. il. 23.923>	Nunc adsint, robusta viri conferre parati
<eoban. il. 23.924>	Brachia, et alterius qui possint ictibus ictus
<eoban. il. 23.925>	Atque ipsi accipere, atque aliis inferre, potentes
<eoban. il. 23.926>	Mutua sanguineis infligere vulnera dextris.
<eoban. il. 23.927>	Quorum qui prior alterius de corpore fluxum
<eoban. il. 23.928>	Sanguinis educet, scissa cute, munus habebit
<eoban. il. 23.929>	Ensem hunc Threicium, pulchrum, clavisque decorum
<eoban. il. 23.930>	Argenteis, quem ipse eripui forti Asteropaeo.
<eoban. il. 23.931>	Haec divisa ferent inter sese arma, subinde
<eoban. il. 23.932>	Ambo nostrae aderunt intra tentoria coenae.
<eoban. il. 23.933>	Sic fatus tacuit. cum mox Telamonius Aiax
<eoban. il. 23.934>	Impiger, et gravibus Diomedes fortis in armis
<eoban. il. 23.935>	Prosiliunt, animis alacres, torvumque tuentes
<eoban. il. 23.936>	Obstupuere omnes, horrorque invasit Achivos.
<eoban. il. 23.937>	Hi conferre gradum properant, Martemque lacessunt,
<eoban. il. 23.938>	Mutua terribili miscentes verbera flictu.
<eoban. il. 23.939>	Ter sese invasere, ter abstinuere repulsi
<eoban. il. 23.940>	Alter ab alterius metuentes vulnera ferro.
<eoban. il. 23.941>	Tum Telamone satus clypeum Diomedis adacto
<eoban. il. 23.942>	Transmisit gladio, corpus defendit ab ictu
<eoban. il. 23.943>	Aere gravis thorax. Diomedes ense corusco
<eoban. il. 23.944>	Summa petens iuguli, telum super extulit oram
<eoban. il. 23.945>	Ingentis clypei. spectantes talia Achivi,
<eoban. il. 23.946>	Et veriti ne quid pateretur iniquius Aiax,
<eoban. il. 23.947>	Desinerent iussere, aequataque praemia ferrent.
<eoban. il. 23.948>	Tum Diomedi ensem magnum Peleius heros,
<eoban. il. 23.949>	Vagina inclusum nitida, loroque revinctum,
<eoban. il. 23.950>	Victori dat habere decus. Tum magnus Achilles
<eoban. il. 23.951>	Proiicit in medium metuendum pondere discum,
<eoban. il. 23.952>	Quem quondam Eetion in magnum fortis Achillem
<eoban. il. 23.953>	Torserat, eversum conatus sternere: at illum
<eoban. il. 23.954>	Sustulit Aeacides, discoque potitur, et armis.
<eoban. il. 23.955>	Hoc ita proposito ferratae pondere massae,
<eoban. il. 23.956>	Experiatur, ait, discum quemcunque iuvabit
<eoban. il. 23.957>	Tollere. victori siquidem suffecerit usus
<eoban. il. 23.958>	Illius, in spacium quinquenne, nec utile ferrum
<eoban. il. 23.959>	Interea vel pastor emet, vel divitis agri
<eoban. il. 23.960>	Cultor ab urbe petet, quamvis ingentia terrae
<eoban. il. 23.961>	Iugera pinguis aret: tantum est hoc pondere ferri.
<eoban. il. 23.962>	Dixerat. at pugnam se velle subire professi
<eoban. il. 23.963>	Procedunt fortis Polypoetes atque Leonteus,
<eoban. il. 23.964>	Atque Aiax Telamone satus. tum clarus Epeus
<eoban. il. 23.965>	Arripiens discum, ridentibus egit Achivis.
<eoban. il. 23.966>	Post hunc insignis belli virtute Leonteus.
<eoban. il. 23.967>	Tertius inde Aiax Telamonius, ille priores
<eoban. il. 23.968>	Vi multa excedens ultra signa omnia torsit.
<eoban. il. 23.969>	Ultimus arripiens massam fortis Polypoetes,
<eoban. il. 23.970>	Tanto devicit spacio stata signa priorum,
<eoban. il. 23.971>	Quantum pastor agens pingues in pascua tauros
<eoban. il. 23.972>	Proiecisse pedum potuit persaepe recurvum.
<eoban. il. 23.973>	Spectantes plausere viro, socii Polypoetae
<eoban. il. 23.974>	Munus in eximias naves sublime tulerunt.
<eoban. il. 23.975>	Protinus Aeacides celeri certare sagitta
<eoban. il. 23.976>	Invitat, qui forte volent, et praemia ponit,
<eoban. il. 23.977>	Ingentique manu malum de nave refixum
<eoban. il. 23.978>	Erigit, et volucrem traiecto in fune columbam,
<eoban. il. 23.979>	Quo tendant ferrum malo suspendit ab alto.
<eoban. il. 23.980>	Qui primus volucrem ferro contingat acuto,
<eoban. il. 23.981>	Is ferat appositum munus, bis quinque secures:
<eoban. il. 23.982>	Totque securiculas, qui funem ruperit ictu.
<eoban. il. 23.983>	Prodiit his dictis rex Teucer, eumque sequutus
<eoban. il. 23.984>	Fortis Meriones, magni comes Idomenei.
<eoban. il. 23.985>	Aerata inde datas miscent in casside sortes.
<eoban. il. 23.986>	Teucro prima loco sors contigit: ille reductum
<eoban. il. 23.987>	Fortiter emittens telum, nec munera vovit
<eoban. il. 23.988>	Debita primicias agrorum, aut sacra daturum
<eoban. il. 23.989>	Ulla sagittifero regi. quo crimine Phoebo
<eoban. il. 23.990>	Irato, volucrem non attigit: indita tantum
<eoban. il. 23.991>	Vincula diffregit, quae cum stridente sagitta
<eoban. il. 23.992>	Lapsa solo iacuere, columba per aera purum
<eoban. il. 23.993>	Tollitur. acclamant totis spectacula castris.
<eoban. il. 23.994>	Meriones propere arrepto fidentior arcu,
<eoban. il. 23.995>	Vovit primicias agnorum et munera Phoebo,
<eoban. il. 23.996>	Et vacuo laetam coelo speculatus, et alis
<eoban. il. 23.997>	Plaudentem nigra figit sub nube columbam,
<eoban. il. 23.998>	Transmittens alae medium, revoluta sagitta
<eoban. il. 23.999>	Figitur in terram, mali ipsa in culmine sidens
<eoban. il. 23.1000>	Proiecto demum collo et stridentibus alis
<eoban. il. 23.1001>	Decidit exanimis, vitamque reliquit in astris.
<eoban. il. 23.1002>	Spectantes Danai miracula tanta, stupebant.
<eoban. il. 23.1003>	Atque ita Meriones retulit bis quinque secures,
<eoban. il. 23.1004>	Ipse securiculas Teucer. Tum fortis Achilles
<eoban. il. 23.1005>	Praelongam ducens hastam, magnique capacem
<eoban. il. 23.1006>	Proposuit bovis haud vulgari ex aere lebetem,
<eoban. il. 23.1007>	Praemia, qui iaculis vellent contendere: quorum
<eoban. il. 23.1008>	Et gnari et cupidi prodibant, rex Agamemnon,
<eoban. il. 23.1009>	Merionesque alacer, magni comes Idomenei.
<eoban. il. 23.1010>	Quos celer aspiciens sic est affatus Achilles:
<eoban. il. 23.1011>	Novimus Atrida, quam sis et viribus amplis
<eoban. il. 23.1012>	Inclytus, et prudens annis, atque optimus idem
<eoban. il. 23.1013>	Omnibus in rebus. Sed tu nunc sume lebetem
<eoban. il. 23.1014>	Hunc age, et ad pulchras defer tua praemia naves.
<eoban. il. 23.1015>	Meriones hastam secum ferat: haec tibi forsan
<eoban. il. 23.1016>	Si placeant mea dicta. At talia verba loquuto
<eoban. il. 23.1017>	Paruit Atrides populorum rex Agamemnon.
<eoban. il. 23.1018>	Meriones hastam multo tulit aere nitentem:
<eoban. il. 23.1019>	Quam mox Talthybio praeconi regis Atridae,
<eoban. il. 23.1020>	Muneris ipse loco magni tradebat habendam.