<eoban. il. 18.1>	Dum sic immisti decertant Troes Achivis,
<eoban. il. 18.2>	Arida persimiles rapientibus omnia flammis,
<eoban. il. 18.3>	Interea ad magnum properans legatus Achillem
<eoban. il. 18.4>	Nestorides, illum ante rates et rostra sedentem
<eoban. il. 18.5>	Invenit, ingentes agitantem pectore curas,
<eoban. il. 18.6>	Quid facto sit opus. qui quaedam talia secum,
<eoban. il. 18.7>	Cum gemitu: Hei quid (ait) rursus turbantur Achivi,
<eoban. il. 18.8>	Praecipitesque cito repetunt navalia cursu?
<eoban. il. 18.9>	Ne superum (quod nunc ego suspicor, et mihi vates
<eoban. il. 18.10>	Suggerit hic animus) permiserit ille supremus
<eoban. il. 18.11>	Arbiter, hoc etenim quondam carissima mater,
<eoban. il. 18.12>	Vaticinata mihi est, me vivo, morte peremptum
<eoban. il. 18.13>	Visurum, qui Myrmidonum longe optimus esset.
<eoban. il. 18.14>	Hei mihi, ne fortis sit filius ille Menoeti,
<eoban. il. 18.15>	Quam metuo infoelix: cui iussa salubria bello
<eoban. il. 18.16>	Hinc proficiscenti dederam, cum prima dedisset
<eoban. il. 18.17>	Virtutis documenta suae, atque incendia belli
<eoban. il. 18.18>	Movisset, nostra ad tentoria nota rediret
<eoban. il. 18.19>	Quam primum, nec forte manus cum principe Troum
<eoban. il. 18.20>	Hectore consereret. volventem talia secum
<eoban. il. 18.21>	Occupat Antilochus, lachrymisque ita fatur obortis:
<eoban. il. 18.22>	Hei mihi Pelida fortissime, nuncia portans
<eoban. il. 18.23>	Dira tibi advenio. quam vellem ea nulla fuissentm
<eoban. il. 18.24>	Patroclus iacet, exanimi pro corpore Troes
<eoban. il. 18.25>	Et Danai truculenta serunt certamina. at arma
<eoban. il. 18.26>	Perfidus Hector habet, spoliisque triumphat opimis.
<eoban. il. 18.27>	Talibus auditis sic est turbatus Achilles,
<eoban. il. 18.28>	Ut tegerent oculos nebulae, nec lumine quicquam
<eoban. il. 18.29>	Cerneret offuso tenebris. Tum pronus adustum
<eoban. il. 18.30>	Corripiens manibus cinerem, nigramque favillam
<eoban. il. 18.31>	Inspersit capiti, et faciem foedavit honestam,
<eoban. il. 18.32>	Et mundam tunicam. tum terrae abiectus, utrisque
<eoban. il. 18.33>	Caesariem vellens manibus, lugubria fatis
<eoban. il. 18.34>	Tristibus ingemuit. tum vero accurrere tristes
<eoban. il. 18.35>	(Quas tecum Patrocle olim dulcissima praedae
<eoban. il. 18.36>	Pignora et captivas abduxerat inter Achilles)
<eoban. il. 18.37>	Et manibus famulae plangentes pectora, et ora
<eoban. il. 18.38>	Unguibus infestis concerpere, verba querelis
<eoban. il. 18.39>	Et fletu miscere, gravi imperfecta dolore.
<eoban. il. 18.40>	Flebat et Antilochus, magnum complexus Achillem.
<eoban. il. 18.41>	Detinuit manibus, veritus ne forte cruento
<eoban. il. 18.42>	Ipse suum foderet iugulumve aut pectora ferro.
<eoban. il. 18.43>	Talia plorantem, tam tristia fata querentem,
<eoban. il. 18.44>	Audiit ex imo mater Thetis aequore natum,
<eoban. il. 18.45>	Assistens tum forte seni coniuncta parenti.
<eoban. il. 18.46>	Ad quam tunc graviter flentem Nereides udae
<eoban. il. 18.47>	Accurrunt, et quae possunt solatia portant.
<eoban. il. 18.48>	Quas inter Glauceque, Thaliaque, Cymodoceque,
<eoban. il. 18.49>	Nesaee, Spioque, Thoeque, Halieque venusta,
<eoban. il. 18.50>	Cymothoe, simul Actaeeque, et Limnorea,
<eoban. il. 18.51>	Hinc Melite, hinc et Iaera, hinc Amphithoeque, et Agane,
<eoban. il. 18.52>	Dotoque, Prothoque, Pherusaque, Dynameneque,
<eoban. il. 18.53>	Dexamine, sed et Amphinome, tum Callianira,
<eoban. il. 18.54>	Dorisque, et Panape, cum formosa Galatea,
<eoban. il. 18.55>	Nemertesque, atque Apseudes, et Callianassa,
<eoban. il. 18.56>	Praeterea Clymeneque, Ianiraque dehinc Ianassa,
<eoban. il. 18.57>	Maeraque, et Orithyia, comasque decens Amathea,
<eoban. il. 18.58>	Atque aliae quae iuxta aderant, antrum omne replerant.
<eoban. il. 18.59>	Quas Thetis uno omnes plangentes pectora questu
<eoban. il. 18.60>	Alloquitur, lugens simul ipsa: Audite sorores,
<eoban. il. 18.61>	Ut vobis quae nunc patior querar impia fati
<eoban. il. 18.62>	Vulnera, me miseram, quae natum e semine nostro
<eoban. il. 18.63>	Mortalem peperi, Heroum qui maximus esset,
<eoban. il. 18.64>	Qui virtute animi, qui robore corporis amplo
<eoban. il. 18.65>	Praestaret reliquis mortalibus. hunc ego quondam
<eoban. il. 18.66>	(Non secus ac, terra quae crescit in ubere, plantam)
<eoban. il. 18.67>	Nutritum miserae praemisi ad moenia Troiae,
<eoban. il. 18.68>	Navibus impositum, gesturum bella superbis
<eoban. il. 18.69>	Cum Phrygibus: qui nunc etiamdum vescitur aura
<eoban. il. 18.70>	Vitali, dolet, et tristem confectus acerbo
<eoban. il. 18.71>	Consumit moerore animum, nec ferre ego quicquam
<eoban. il. 18.72>	Auxilii possum. tamen ibo, et ab aequore visam
<eoban. il. 18.73>	Lugentem, causamque mali luctusque requiram,
<eoban. il. 18.74>	Et simul abstineat lachrymis luctuque monebo:
<eoban. il. 18.75>	Sic fatur lachrymans, antrumque egressa relinquit.
<eoban. il. 18.76>	Quam circum lachrymis udae Nereides adsunt,
<eoban. il. 18.77>	Scindentes mare corporibus, dominaeque natantes
<eoban. il. 18.78>	Aequoreum comitantur iter. Iam proxima Troiae
<eoban. il. 18.79>	Littora contigerant, in siccam protinus omnes
<eoban. il. 18.80>	Digrediuntur humum, qua longo ex ordine naves
<eoban. il. 18.81>	Stabant subductae, circum tentoria Achillis.
<eoban. il. 18.82>	Cui sua ploranti tristissima vulnera mater
<eoban. il. 18.83>	Astitit, et nati corpus complexa: Quid, inquit,
<eoban. il. 18.84>	Luctu conficeris? quid te moerore fatigas?
<eoban. il. 18.85>	Ede palam, nec me celes carissime fili.
<eoban. il. 18.86>	Ab Iove proveniunt haec omnia, cui modo supplex
<eoban. il. 18.87>	Tendebas cum voce manus, ut scilicet omnes
<eoban. il. 18.88>	Argivi ad naves, atque in sua castra redacti,
<eoban. il. 18.89>	Auxilioque operaque tuae virtutis egentes,
<eoban. il. 18.90>	Haec te indigna pati quererentur, et improba Atridae
<eoban. il. 18.91>	Facta faterentur. fiunt en omnia: quid nunc
<eoban. il. 18.92>	Ergo doles? Illi plorans respondit Achilles:
<eoban. il. 18.93>	O genitrix, ea quae memoras mihi Iuppiter author
<eoban. il. 18.94>	Cuncta dedit. sed qui fructus, quae deinde voluptas,
<eoban. il. 18.95>	Quaeve sit utilitas mihi grata ex omnibus illis?
<eoban. il. 18.96>	Quandoquidem iacet ille animi pars altera nostri,
<eoban. il. 18.97>	Patroclus, nostris quem plus quam fortibus armis
<eoban. il. 18.98>	Indutum, vita spoliavit perfidus Hector,
<eoban. il. 18.99>	Atque armis, quibus ereptis nunc ille superbit,
<eoban. il. 18.100>	Quae dii Peleo dederant divina parenti,
<eoban. il. 18.101>	Tempore mortali quo tu coniuncta marito es.
<eoban. il. 18.102>	Atque utinam cum diis ipsa immortalibus aevum
<eoban. il. 18.103>	Egisses, Peleus mortali coniuge ducta
<eoban. il. 18.104>	Iunxisset thalamos, non tu nunc anxia mater
<eoban. il. 18.105>	Nati infoelicis miseros quererere dolores,
<eoban. il. 18.106>	Quo magis ut doleas nunquam me deinde videbis
<eoban. il. 18.107>	In patria reducem, postquam dolor intima pungens
<eoban. il. 18.108>	Pectora, non patitur miseram producere vitam
<eoban. il. 18.109>	Longius, ipse meo nisi telo perfidus Hector
<eoban. il. 18.110>	Concidat, et meritas pendat mihi sanguine poenas,
<eoban. il. 18.111>	Ulciscarque virum, quo vivo carior alter
<eoban. il. 18.112>	Non fuit in terris unquam mihi. talia fato
<eoban. il. 18.113>	Respondit lachrymis plantas Thetis alba profusis:
<eoban. il. 18.114>	Et te, sicut ais, cita mors manet inclyte fili,
<eoban. il. 18.115>	Sed prius Hectoreo tingens in sanguine dextram,
<eoban. il. 18.116>	Cui vitam eripies, cuius tu fata sequeris
<eoban. il. 18.117>	Temporis exigui spacio. sic dixit: at illi
<eoban. il. 18.118>	Reddidit ex imo suspiria pectore ducens
<eoban. il. 18.119>	Filius Aeacides. Equidem carissima mater,
<eoban. il. 18.120>	Sicut ais, moriar, quando iacet ille meorum
<eoban. il. 18.121>	Optimus, et longe hinc animo carissimus idem,
<eoban. il. 18.122>	Cui non auxilio potui, non esse saluti,
<eoban. il. 18.123>	Ne procul a patria Troiae sub moenibus altis
<eoban. il. 18.124>	Hostili caderet perfossus pectora ferro:
<eoban. il. 18.125>	Non reliquis comitum quicunque sub Hectoris acri
<eoban. il. 18.126>	Occubuere manu, quia Mars homicida vetabat.
<eoban. il. 18.127>	Et nunc cum patrias non sim rediturus ad oras,
<eoban. il. 18.128>	Desideo ad naves telluris inutile pondus,
<eoban. il. 18.129>	Talis ego in bello, qualis non ullus Achivum
<eoban. il. 18.130>	Ante fuit. sed consiliis, et divite lingua
<eoban. il. 18.131>	Praestiterint alii, nec me cura ista gravarit
<eoban. il. 18.132>	Atque utinam fera bella deique hominesque relinquant,
<eoban. il. 18.133>	Tollaturque nocens animis discordia, et irae
<eoban. il. 18.134>	Dulce malum plus melle novo, quod saepe venenis
<eoban. il. 18.135>	Dulcibus ipsa etiam sapientum pectora turbat,
<eoban. il. 18.136>	Et more obtenebrat fugientis in aera fumi.
<eoban. il. 18.137>	In quam nunc etiam me Agamemnon rector Achivum
<eoban. il. 18.138>	Compulit infoelix. sed nunc tamen ista sinamus
<eoban. il. 18.139>	Facta prius, licet aegri animis, et pectoris aestus
<eoban. il. 18.140>	Sedemus, tumidoque addamus frena furori.
<eoban. il. 18.141>	Sic opus est, sic res cogit, sic velle necesse est.
<eoban. il. 18.142>	Nunc percussorem capitis super omnia cari
<eoban. il. 18.143>	Hectora conventum aggrediar, post fata subibo,
<eoban. il. 18.144>	Quae feret ipse deum rector, divique volentes.
<eoban. il. 18.145>	Namque nec effugit mortem Tyrinthius heros:
<eoban. il. 18.146>	Nec vires illi auxilio, nec amica fuerunt
<eoban. il. 18.147>	Fata Iovis: quamvis illi carissimus esset.
<eoban. il. 18.148>	Sed fatum hunc domuit, Iunonis et ira maligna.
<eoban. il. 18.149>	Sic si fata vocant, his me parere necesse est.
<eoban. il. 18.150>	Sed nunc laude aliquod, quam gloria certa sequatur,
<eoban. il. 18.151>	Dignum opus aggrediar: lugebit coniuge adempto
<eoban. il. 18.152>	Una aliqua e Troum nuribus formosa, genasque
<eoban. il. 18.153>	Conscindet, lachrymasque manu siccabit utraque,
<eoban. il. 18.154>	Ut dudum abstinuisse sciant me fortibus armis.
<eoban. il. 18.155>	Namque nec a pugna tu me carissima mater
<eoban. il. 18.156>	Nunc prohibere queas, nec persuadere, volenti
<eoban. il. 18.157>	Corripere arma manu, saevumque invadere in hostem.
<eoban. il. 18.158>	Huic contra Thetis albentes argentea plantas
<eoban. il. 18.159>	Reddidit: Hoc opus est fili, haec res laude ferenda est,
<eoban. il. 18.160>	Te cupere Argivum fessis succurrere rebus.
<eoban. il. 18.161>	Sed tua nunc Phryges arma tenent, quibus Hector amictus
<eoban. il. 18.162>	Exultat: non illa diu tamen arma superbus
<eoban. il. 18.163>	Induet, adventans siquidem mors imminet illi.
<eoban. il. 18.164>	Verum age ne pugnae te immiseris, ante reversam
<eoban. il. 18.165>	Quam tibi me videas, ubi primus crastinus ortus
<eoban. il. 18.166>	Lucifer extulerit. coelestia templa revisam,
<eoban. il. 18.167>	Vulcanumque petam, divo pulcherrima ab illo
<eoban. il. 18.168>	Arma humeris latura tuis. haec fata, quievit,
<eoban. il. 18.169>	Ad nymphas conversa suas: Ite, inquit, in altos
<eoban. il. 18.170>	Aequoris ite sinus, patrias remeate sub undas,
<eoban. il. 18.171>	Dicite cuncta seni vobis percepta marino.
<eoban. il. 18.172>	Ipsa alti nunc tecta petam sublimia coeli,
<eoban. il. 18.173>	Conventura fabrum claudum, qui splendida mittat
<eoban. il. 18.174>	Pelidae arma meo. Tum se Nereides una
<eoban. il. 18.175>	Praecipitant, subeuntque sinus, atque aequora verrunt.
<eoban. il. 18.176>	At Thetis interea summum conscendit Olympum,
<eoban. il. 18.177>	Ut peteret mox arma suo pulcherrima nato.
<eoban. il. 18.178>	Interea magno Danai cessere tumultu,
<eoban. il. 18.179>	Viribus Hectoreis. Iam stantem in littore classem,
<eoban. il. 18.180>	Aequora iam lati repetebant Hellesponti.
<eoban. il. 18.181>	Iamque nec exanimem comitem defendere Achillis
<eoban. il. 18.182>	Telorum a iactu poterant: Iam Troes et Hector
<eoban. il. 18.183>	Flammarum similes, Danais cedentibus ultro
<eoban. il. 18.184>	Astulerant iterum Patrocli exangue cadaver,
<eoban. il. 18.185>	Ter pedibus prensans ipsum ferus abstulit Hector,
<eoban. il. 18.186>	Ter gemini Aiaces generosis viribus usi
<eoban. il. 18.187>	Hectora reppulerant. contra ille obnixus in hostem
<eoban. il. 18.188>	Nunc ruere adversum, nunc stare, immania clamans.
<eoban. il. 18.189>	Nec fugiebat enim, nec retro in tuta recessit.
<eoban. il. 18.190>	Ut leo, qui praedam spacioso nactus in agro
<eoban. il. 18.191>	Arreptae super incumbens violentus inhaeret,
<eoban. il. 18.192>	(Suadet enim vesana fames) avellere nulla
<eoban. il. 18.193>	Pastores ratione valent, nec viribus ullis:
<eoban. il. 18.194>	Sic gemini Aiaces Patrocli a corpore frustra
<eoban. il. 18.195>	Hectora conantur prohibere, et pellere retro.
<eoban. il. 18.196>	Qui certe ereptum magna cum laude tulisset
<eoban. il. 18.197>	Corpus inane viri, in coelo discolor Iris
<eoban. il. 18.198>	Clam Iove diisque aliis demissa fuisset Achilli,
<eoban. il. 18.199>	Iunonis monitu. Cui talia verba profatur:
<eoban. il. 18.200>	Surge (ait) Aeacide, tandem expergiscere, corpus
<eoban. il. 18.201>	Eripe Patrocli, pro quo sub moenibus altis
<eoban. il. 18.202>	Pugnam conseruere animis ardentibus ambae
<eoban. il. 18.203>	Et Troum Danaumque acies, ubi mutua miscent
<eoban. il. 18.204>	Vulnera, cum Danai caesum retinere laborent,
<eoban. il. 18.205>	Abstrahere ereptum super ardua Pergama Troes,
<eoban. il. 18.206>	Inclytus ante alios Hector, qui triste minatur
<eoban. il. 18.207>	Supplicium, summa caput a cervice resectum,
<eoban. il. 18.208>	Patrocli se velle cruci suffigere. verum
<eoban. il. 18.209>	Surge age, surge precor, fer opem, nec desere amicum,
<eoban. il. 18.210>	Cuius te pudeat membra hic inhumata relinqui
<eoban. il. 18.211>	Troianis canibus, tibi res foret ista pudori,
<eoban. il. 18.212>	Hosti ludibrio, si sic iuguletur ab ipso
<eoban. il. 18.213>	Hectora, supplicium qui tam crudele minatur.
<eoban. il. 18.214>	Cui celer Aeacides: Quis te mihi nuncia divum
<eoban. il. 18.215>	Demisit coelo, Tum decolor Iris Achilli:
<eoban. il. 18.216>	Iuno (inquit) veneranda Iovis coniuxque sororque,
<eoban. il. 18.217>	Clam Iove diisque aliis habitantibus aethera summum.
<eoban. il. 18.218>	Illi respondens pedibus celer infit Achilles:
<eoban. il. 18.219>	Sed quanam pugnae ratione immittar inermis,
<eoban. il. 18.220>	Armis Troiani nostris potiuntur, et Hector:
<eoban. il. 18.221>	Et me cara parens absistere iussit ab armis,
<eoban. il. 18.222>	Donec ab aethereo delapsa referret Olympo
<eoban. il. 18.223>	Arma mihi promissa. etenim promisit ab ipso
<eoban. il. 18.224>	Vulcano nova laturam, quibus induar, arma.
<eoban. il. 18.225>	Et non ulla meis humeris arma apta supersunt,
<eoban. il. 18.226>	Excepto Aiacis clypeo Telamone creati.
<eoban. il. 18.227>	Verum pro sociis illum nunc stare tuendis
<eoban. il. 18.228>	Arbitror in condensa acie, et pro corpore amici.
<eoban. il. 18.229>	Cui levis et pedibus vento velocior Iris:
<eoban. il. 18.230>	Armis nempe tuis Troianos esse potitos
<eoban. il. 18.231>	Scimus, ait: sed tu tantum te ex aggere fossae
<eoban. il. 18.232>	Troianis ostende, tui si forsitan ipsos
<eoban. il. 18.233>	Cogat abire metus, si te modo viderit hostis,
<eoban. il. 18.234>	Terga dabit, Danai vires animosque resument,
<eoban. il. 18.235>	Et brevis omissae satis est cessatio pugnae.
<eoban. il. 18.236>	Talibus illa leves dictis effugit in auras.
<eoban. il. 18.237>	Gratus at ipse Iovi est animo commotus Achilles,
<eoban. il. 18.238>	Cui fortes humeros Pallas munivit acuta
<eoban. il. 18.239>	Aegide, velatum cingit caput aurea nubes.
<eoban. il. 18.240>	Lumine cui claro circundata flamma reluxit.
<eoban. il. 18.241>	Ac veluti, clarum qui fertur in aera, fumus
<eoban. il. 18.242>	Urbis ab obsessae tectis, quam continet alto
<eoban. il. 18.243>	Insula cincta mari, sub aperti lumine solis,
<eoban. il. 18.244>	Quo repente suos thalamos, et in aequore merso,
<eoban. il. 18.245>	Nocturnos faciunt summis in montibus ignes,
<eoban. il. 18.246>	Accenduntque pyras. ut si quis ab aequore spectet
<eoban. il. 18.247>	Auxilium ferat obsessis, et plurima passis,
<eoban. il. 18.248>	Detrimenta suam cingentibus hostibus urbem:
<eoban. il. 18.249>	Sic ab Achillaeo lucentes vertice flammae,
<eoban. il. 18.250>	Aethera findebant radiis, aurasque secabant.
<eoban. il. 18.251>	Nam procul in summo latae stans aggere fossae
<eoban. il. 18.252>	A muris, neque se fessis miscebat Achivis,
<eoban. il. 18.253>	Iussa nec oblitus matris neglexit amatae.
<eoban. il. 18.254>	Illic stans igitur metuendum exclamat Achilles,
<eoban. il. 18.255>	Et simul insonuit Pallas, clangore tubarum
<eoban. il. 18.256>	Dixeris attonitos Troas. nam sicut ab urbe
<eoban. il. 18.257>	Obsessa increpuere tubae, vel classica cantu
<eoban. il. 18.258>	Ferrea: sic Troas vox perturbabat Achillis,
<eoban. il. 18.259>	Avertuntur equi, cumque ipsis curribus urbem
<eoban. il. 18.260>	Aurigae repetunt. trepidabant namque videntes
<eoban. il. 18.261>	Lucere horribiles ab Achillis vertice flammas,
<eoban. il. 18.262>	Quem dea terrificum Pallas succenderat ignem.
<eoban. il. 18.263>	Voce ter insonuit vasta metuendus Achilles,
<eoban. il. 18.264>	Ter perculsa retro cesserunt agmina Troum
<eoban. il. 18.265>	Cum sociis: quorum bis sex lectissima bello
<eoban. il. 18.266>	Corpora, praecipites deiecti curribus altis
<eoban. il. 18.267>	Occubuere hastis Danaum: tum corpus amici
<eoban. il. 18.268>	Aeacidae rapuere alacres, et ab ictibus hostis
<eoban. il. 18.269>	Subduxere procul, mollique exangue ferentes
<eoban. il. 18.270>	Imposuere thoro flentes, capuloque subibant
<eoban. il. 18.271>	Certatim. ante alios ita largum flebat Achilles,
<eoban. il. 18.272>	Ut calidae abluerent lachrymae super ora cadentes.
<eoban. il. 18.273>	Qui postquam impositum feretro conspexit amicum,
<eoban. il. 18.274>	Confossum ferro, quem nuper miserat armis
<eoban. il. 18.275>	Indutum ipse suis, et equis et curribus aptum,
<eoban. il. 18.276>	Atque alacrem tristi miseranda in praelia fato:
<eoban. il. 18.277>	Illum pone sequens dira dum flebat ademptum
<eoban. il. 18.278>	Morte sibi ante diem, primoque in flore iuventae.
<eoban. il. 18.279>	Grandibus hic oculis Iuno, vestigia Solem
<eoban. il. 18.280>	Nulla fatigatum retro observata reverti,
<eoban. il. 18.281>	Compulit invitum vasti descendere in undas
<eoban. il. 18.282>	Oceani. quo se in thalamos referente, quierunt
<eoban. il. 18.283>	A pugna Danai misera: tum Troia pubes
<eoban. il. 18.284>	Curribus exolvunt et equos, et frena remittunt.
<eoban. il. 18.285>	Post coeunt, coetumque vocant. venere frequenti
<eoban. il. 18.286>	Consulere integra belli de mole parati.
<eoban. il. 18.287>	Stantibus hic (namque ingenti formidine Achilles
<eoban. il. 18.288>	Terruerat, stans pro fossa, quum tempore longo
<eoban. il. 18.289>	Atridae iratus bello abstinuisset et armis)
<eoban. il. 18.290>	Pulydamus Pantho genitus, cui cognita soli
<eoban. il. 18.291>	Quae sint, quae fuerint, quae mox ventura trahantur,
<eoban. il. 18.292>	Hectoris aequalis, quod eadem nocte sub auras
<eoban. il. 18.293>	Editus aeriae subiisset lumina vitae.
<eoban. il. 18.294>	Verum armis Hector potior, sed gratia linguae
<eoban. il. 18.295>	Huic fuit, et rerum cessit prudentia maior.
<eoban. il. 18.296>	Stantibus hunc igitur, sic tradunt esse loquutum
<eoban. il. 18.297>	Troiugenis. O fida phalanx, o Troes et armis
<eoban. il. 18.298>	Consiliisque boni, quae nunc sententia surgat
<eoban. il. 18.299>	Percipite, huic animo. Prius hinc quam lumina solis
<eoban. il. 18.300>	Matutina novi redeant, remeare necesse est,
<eoban. il. 18.301>	Ne nos inveniant apud istas crastina naves
<eoban. il. 18.302>	Tempora aberrantes. repetendum est Ilion altum.
<eoban. il. 18.303>	Nam procul a muris nunc absumus. Ille vir autem,
<eoban. il. 18.304>	Quo magis iratus magno cessabat Atridae,
<eoban. il. 18.305>	Hoc potior nobis victoria stabat, Achivos
<eoban. il. 18.306>	Vincere tum facilis fuerat labor. ipse ferebar.
<eoban. il. 18.307>	Laeticia ingenti, nos ad navalia pugnam
<eoban. il. 18.308>	Conseruisse manu. Iam pulchram exurere classem
<eoban. il. 18.309>	Sperabam, et nostris manibus delere phalangas
<eoban. il. 18.310>	Una omnes Danaum nos posse faventibus astris.
<eoban. il. 18.311>	Nunc vice conversa metuo, ne fortis Achilles
<eoban. il. 18.312>	Clade aliqua incautos nos opprimat, ille superbus
<eoban. il. 18.313>	Dura in corde animus, medii non limite campi
<eoban. il. 18.314>	Hoc contentus erit saevam committere pugnam,
<eoban. il. 18.315>	Qua Danai Troesque solent: ad moenia et urbem
<eoban. il. 18.316>	Transferet arma ferox, de nostris dira movebit
<eoban. il. 18.317>	Praelia coniugibus, deque urbe, et divite gaza.
<eoban. il. 18.318>	Quare agite Iliacam propere ascendamus in urbem,
<eoban. il. 18.319>	Dum fautrix praesentis adest occasio noctis.
<eoban. il. 18.320>	Namque haec evenient, sicut loquor, omnia nobis,
<eoban. il. 18.321>	Crastina deprendat si nos Aurora morantes.
<eoban. il. 18.322>	Protinus ascendet grassantibus Ilion armis,
<eoban. il. 18.323>	Forsan et evertet. quis enim defendere possit?
<eoban. il. 18.324>	Quod si fugerimus, fugientes sternet, et ipsos
<eoban. il. 18.325>	Abiiciet canibusque avibusque rapacibus escam.
<eoban. il. 18.326>	Atque utinam citra consistant verba, nec ullis
<eoban. il. 18.327>	Quae loquor, edoceat nos experientia factis.
<eoban. il. 18.328>	Quod si sana pati tandem consulta potestis,
<eoban. il. 18.329>	Dum licet hac noctu firmemus moenibus urbem.
<eoban. il. 18.330>	Claudantur portae, servet custodia muros
<eoban. il. 18.331>	Pervigil, imposito tutemur milite turres.
<eoban. il. 18.332>	Tum licet insultet, tum nostram a navibus urbem
<eoban. il. 18.333>	Impetat, oppugnet, violentis territet armis,
<eoban. il. 18.334>	Circum quaque ferox grassetur, moenia lustret
<eoban. il. 18.335>	Aeacides. mox ille loco frustratus iniquo,
<eoban. il. 18.336>	Et vano alipedum cursu lassatus equorum,
<eoban. il. 18.337>	Ipse suas repetet naves. quae si omnia iussu
<eoban. il. 18.338>	Ordine faximus, prius ipsius alba vorabunt
<eoban. il. 18.339>	Ossa canes, quam nostra ferox irrumpat Achilles
<eoban. il. 18.340>	Moenia. Iamdudum dicentem talia, torvo
<eoban. il. 18.341>	Inspiciens vultu, sic maximus intulit Hector.
<eoban. il. 18.342>	Pulydama, tune haec audes suadere, nec istis
<eoban. il. 18.343>	Nec mihi grata, iubens repetamus ut Ilion altum?
<eoban. il. 18.344>	Num satis inclusi iamdudum moenibus altis
<eoban. il. 18.345>	Delituisse tibi, ac portas clausisse videmur?
<eoban. il. 18.346>	Externae nuper gentes narrare solebant,
<eoban. il. 18.347>	Esse urbem Priami multo auro atque aere beatam:
<eoban. il. 18.348>	Nunc exhausta suis opibus iacet, omnia porro
<eoban. il. 18.349>	Amisit preciosa, quod hinc sit multa supellex
<eoban. il. 18.350>	In Phrygiam asportata, insignemque ubere terrae
<eoban. il. 18.351>	Moeoniam, postquam nos maximus ille deorum
<eoban. il. 18.352>	Iuppiter aversante animo vultuque reliquit.
<eoban. il. 18.353>	Nunc postquam decus hoc mihi dat Iovis alma voluntas,
<eoban. il. 18.354>	Victorum ad naves Danaum, captosque tenemus
<eoban. il. 18.355>	Exclusosque mari, demens mihi consulis, altum
<eoban. il. 18.356>	Ilion ut repetam. quin desine talibus ultra,
<eoban. il. 18.357>	Et nihil utilibus populum seducere dictis:
<eoban. il. 18.358>	Non feret id Troum quisquam, non ipse volenti
<eoban. il. 18.359>	Permittam. sed nunc mea discite mentibus aequis
<eoban. il. 18.360>	Iussa Phryges: primum curemus corpora, post haec
<eoban. il. 18.361>	Excubias, vigilumque suas custodia partes
<eoban. il. 18.362>	Quaeque obeat: tum si quis opum ditionibus anteit
<eoban. il. 18.363>	Conferat in populum. namque hoc prius esse videtur,
<eoban. il. 18.364>	Quam si avidi nostris rebus potiantur Achivi.
<eoban. il. 18.365>	Crastina Phoebaeos ubi prima reduxerit ortus
<eoban. il. 18.366>	Diva rubens digitos, armati congrediemur
<eoban. il. 18.367>	Hostibus ad naves. quod si tum fortis Achilles
<eoban. il. 18.368>	Prodeat, ibo animis contra, dextraque lacessam
<eoban. il. 18.369>	Intrepida, sive ille decus laudemque reportet,
<eoban. il. 18.370>	Sive ego, communis belli fortuna docebit:
<eoban. il. 18.371>	Quae posita in medio victorem saepe revincit.
<eoban. il. 18.372>	Talia dicentem laudarunt Hectora Troes,
<eoban. il. 18.373>	Stulti, namque animos mentemque his Pallas ademit.
<eoban. il. 18.374>	Hectora laudarunt igitur, mala iussa ferentem:
<eoban. il. 18.375>	Consilium nemo satis utile Pulydamantis.Mala approbamus,
<eoban. il. 18.376>	Hinc Phryges accumbunt epulis, et corpora curant.
<eoban. il. 18.377>	At Graii insomnes in fletu ducere noctem,
<eoban. il. 18.378>	Quam longa est. ipse ante alios lugebat Achilles
<eoban. il. 18.379>	Corpus ad exanimum, manibus qui pectus amici
<eoban. il. 18.380>	Contrectans, lachrymas fundebat in ora cadentes.
<eoban. il. 18.381>	Ceu leo, cui catulos lustris venator in altis
<eoban. il. 18.382>	Abstulit: ille domum notumque cubile revertens,
<eoban. il. 18.383>	Cum non inveniat quos ante reliquerat, ira
<eoban. il. 18.384>	Percitus, atque animo nimium indignatus acerbo,
<eoban. il. 18.385>	Raptoris sequitur tota vestigia sylva.
<eoban. il. 18.386>	Talis erat plorans raptum Peleius heros:
<eoban. il. 18.387>	Qui tum Myrmidonum conversus ad agmina fatur:
<eoban. il. 18.388>	Hei, quam stulta meae venit sententia menti,
<eoban. il. 18.389>	Quo suadere die potui tibi clare Menaeti,
<eoban. il. 18.390>	Ut carum velles Opoenta adducere natum,
<eoban. il. 18.391>	Ducendum ad Troiam mecum, praedaeque futurum
<eoban. il. 18.392>	Participem. Sed non deus omnibus omnia vota
<eoban. il. 18.393>	Indulget. siquidem sic impia fata tulerunt,
<eoban. il. 18.394>	Nos eadem ut tegeret tellus, utriusque cruore
<eoban. il. 18.395>	Sparsa ruberet humus. nec enim me deinde reversum
<eoban. il. 18.396>	Aut pater accipiet Peleus, aut caerula mater.
<eoban. il. 18.397>	Nunc postquam Patrocle tuae sum postera vitae
<eoban. il. 18.398>	Tempora sortitus, non ante ego debita solvam
<eoban. il. 18.399>	Funera iusta tuo, quam huc Hectoris arma superbi
<eoban. il. 18.400>	Et caput attulero, nec non generosa parentum
<eoban. il. 18.401>	Pignora, nobilium Troum de sanguine natos
<eoban. il. 18.402>	Bis senos iuvenes sacras iratus ad aras
<eoban. il. 18.403>	Mactaro, caedemque tuam nostrumque dolorem
<eoban. il. 18.404>	Ultus, eoque tuos placaro sanguine manes.
<eoban. il. 18.405>	Sic mihi apud naves inhumatus amice iacebis,
<eoban. il. 18.406>	Te circum Iliades moestae matresque nurusque
<eoban. il. 18.407>	Vestibus ornatae pulchris noctesque diesque
<eoban. il. 18.408>	Insomnes luctu ducent, et pectora pugnis
<eoban. il. 18.409>	Foedabunt, quas nos captis ex urbibus omnes
<eoban. il. 18.410>	Diversis ducemus, et his adhibebimus aris.
<eoban. il. 18.411>	Sic ait, et magnum tripodem mandabat amicis
<eoban. il. 18.412>	Ignibus apponi, corpusque exangue lavari
<eoban. il. 18.413>	Patrocli, sanie taboque et sanguine foedum.
<eoban. il. 18.414>	Hi iussa accelerant: tripodi tum ligna ministri
<eoban. il. 18.415>	Subiiciunt, calidum flamma amplexante lebetem,
<eoban. il. 18.416>	Fervet aquae vis intus, et unda infusa calescit.
<eoban. il. 18.417>	Tum corpus lavere, oleoque unxere suavi.
<eoban. il. 18.418>	Annorum ter deinde trium farsere lacunam
<eoban. il. 18.419>	Vulneris unguento, post imposuere feretro
<eoban. il. 18.420>	Linteola totum velantes syndone corpus,
<eoban. il. 18.421>	Omnibus addentes his vestem desuper albam.
<eoban. il. 18.422>	His actis, magno astantes tristantur Achilli
<eoban. il. 18.423>	Myrmidones, totam ducentes lumine noctem
<eoban. il. 18.424>	Pervigili, luctuque cadentia lumina solvunt.
<eoban. il. 18.425>	Iunonem interea compellat Iuppiter ultro:
<eoban. il. 18.426>	Iam tua, iam tandem satiasti pectora Iuno.
<eoban. il. 18.427>	Surrexit iam tandem animo commotus Achilles.
<eoban. il. 18.428>	Quid tibi cum Danais? an adhuc defendis Achivos?
<eoban. il. 18.429>	Grandibus huic oculis Iuno. Pro Iuppiter, inquit,
<eoban. il. 18.430>	Qualia nunc loqueris? quid enim? succurrere fas est
<eoban. il. 18.431>	Inter sese homines: Mortalibus esse saluti
<eoban. il. 18.432>	Mortales, cum non norint consulta deorum.
<eoban. il. 18.433>	Quanto plus ego, quae divum regina Iovisque
<eoban. il. 18.434>	Sum soror et coniux? siquidem diis omnibus unus
<eoban. il. 18.435>	Imperitas, merito Phrygibusne irascor, et odi
<eoban. il. 18.436>	Dardanidas. tali tempus sermone trahebant.
<eoban. il. 18.437>	Interea Thetis alba pedes Vulcania venitThetis ad Vulcanum.
<eoban. il. 18.438>	Limina, ferratamque domum, quam sideris instar
<eoban. il. 18.439>	Ipse sibi fabricatus erat faber ille deorum
<eoban. il. 18.440>	Prae reliquis divum domibus pulchram atque decoram.
<eoban. il. 18.441>	Invenit ergo ipsum fabrili corpore toto
<eoban. il. 18.442>	Insudantem operi, et tripodas conflare parantem
<eoban. il. 18.443>	Bis denos, quibus aula domus splendesceret amplae.
<eoban. il. 18.444>	Quorum cuique pedes ambibat circulus imos
<eoban. il. 18.445>	Aureus, ut ferrent sese ad certamina divum
<eoban. il. 18.446>	Sponte sua, nulloque domum ducente redirent.
<eoban. il. 18.447>	Prorsus mira oculis res et spectabile monstrum,
<eoban. il. 18.448>	Hactenus ignipotens absolverat. ergo parabat
<eoban. il. 18.449>	Aptas atque habiles manibus retinacibus ansas
<eoban. il. 18.450>	Addere, versabatque tenaci forcipe massam.
<eoban. il. 18.451>	Quae dum cuncta manu parat, absolvitque parata
<eoban. il. 18.452>	Mulciber artifici, Thetis huic argentea plantas
<eoban. il. 18.453>	Adstitit, hanc spectans vittis ornata decoris
<eoban. il. 18.454>	Gratia Vulcani socia, ornatrixque, comesque,
<eoban. il. 18.455>	Nomine compellans dextra petit, atque ita divam
<eoban. il. 18.456>	Alloquitur: Quid, et unde Thetis te his aedibus infers
<eoban. il. 18.457>	Insolita usque adeo? nunc nostros diva penates
<eoban. il. 18.458>	Hospitio dignare tuo: Sic fata, prehensam
<eoban. il. 18.459>	Induxit Thetidem, pulchraque in sede locavit
<eoban. il. 18.460>	Distincta argento, et variis latera omnia clavis,
<eoban. il. 18.461>	Supponens thorolum pedibus. tum nuncia currens
<eoban. il. 18.462>	Vulcanum alloquitur: Venit Thetis, indiget autem
<eoban. il. 18.463>	Usus illa tui faber inclyte, et optime divum.
<eoban. il. 18.464>	Reddidit huic deus ignipotens: Dea magna profecto
<eoban. il. 18.465>	Est Thetis ipsa mihi, et semper venerabile numen.
<eoban. il. 18.466>	Haec siquidem cum me genitor moerore gravatus
<eoban. il. 18.467>	Consilio matris rabidae iactaret ab alto
<eoban. il. 18.468>	Praecipitem coelo, servavit, pene dolore
<eoban. il. 18.469>	Confectum. quo tum consumptus forte fuissem,
<eoban. il. 18.470>	Ni me blanda sinu Thetis Eurynomeque tulissent
<eoban. il. 18.471>	Oceano genitae, quae me occuluere sub imo
<eoban. il. 18.472>	Aequore: quas apud, arte mea, fabrilibus armis
<eoban. il. 18.473>	Plurima confeci flabella, monilia, bullas,
<eoban. il. 18.474>	Atque alia, annorum spacio cedente novenum,
<eoban. il. 18.475>	Quos ibi delitui: circum maris unda sonabat
<eoban. il. 18.476>	Spumea lativagi: divum non proditus ulli,
<eoban. il. 18.477>	Nulli hominum, qui me vasto vidisset in antro.
<eoban. il. 18.478>	Quare quicquid ab arte mea promittere possum,
<eoban. il. 18.479>	Iure suo totum Thetis hoc sibi vendicat, illi
<eoban. il. 18.480>	Me parere decet: quare si venit, ut inquis,
<eoban. il. 18.481>	In nostram illa domum, nunc i geniale parato
<eoban. il. 18.482>	Hospitium, lautasque epulas, ego donec ademptos
<eoban. il. 18.483>	Fornaci folles fabriliaque arma reponam.
<eoban. il. 18.484>	Dixit. et incudem linquens pede claudus, et aegris
<eoban. il. 18.485>	Cruribus assurgens, follesque removit ab igne,
<eoban. il. 18.486>	Caeteraque arma loco removens, seclusit in arca
<eoban. il. 18.487>	Fusa ex argento liquido: tum spongia duras
<eoban. il. 18.488>	Abluit uda manus illi, et fuligine nigra
<eoban. il. 18.489>	Foedatam faciem, corpusque et crinibus hirtam
<eoban. il. 18.490>	Cervicem: post haec tunicam capit, induit, aptat,
<eoban. il. 18.491>	Cum sceptro egreditur, stipant vestigia regis,
<eoban. il. 18.492>	Quas deus ipse sibi ex puro conflaverat auro,
<eoban. il. 18.493>	Viventes famulae, similes iuvenilibus annis:
<eoban. il. 18.494>	Queis vocem viresque dedit, sensumque loquendi,
<eoban. il. 18.495>	Divinarum operum gnaras, animisque valentes.
<eoban. il. 18.496>	Talibus ergo suum stipantibus undique regem,
<eoban. il. 18.497>	Mulciber ad Thetidem claudus pervenit, et ipsam
<eoban. il. 18.498>	Amplexus. Quae te tandem, inquit, causa coegit
<eoban. il. 18.499>	Diva colenda mihi, nostras ascendere in arces
<eoban. il. 18.500>	Insolitum per iter? tuus o veneranda quid optes
<eoban. il. 18.501>	Explorare labor: mihi iussa capessere fas est.
<eoban. il. 18.502>	Illa profusa genas lachrymis: Non ulla dearum
<eoban. il. 18.503>	Me magis infoelix, inquit, magis anxia nulla est,
<eoban. il. 18.504>	Quotquot in his habitant divum coelestibus oris,
<eoban. il. 18.505>	Tot pater aerumnis Saturnius afficit unam
<eoban. il. 18.506>	Me, tot divarum e numero maria alta colentum
<eoban. il. 18.507>	Mortali iungens thalamo, parere coegit
<eoban. il. 18.508>	Peleo Aeacidae. qui nunc urgente senecta
<eoban. il. 18.509>	Confractus iacet, et luctu se exercet acerbo.
<eoban. il. 18.510>	Nunc aliis premimur curis, nunc mole laborum
<eoban. il. 18.511>	Obruimur, postquam peperi, qui maximus esset
<eoban. il. 18.512>	Heroum, qui laude animi, qui robore dextrae
<eoban. il. 18.513>	Praestaret reliquis mortalibus. hunc ego quondam
<eoban. il. 18.514>	Non secus ac (terra quae crescit in ubere) plantam
<eoban. il. 18.515>	Nutritum, miserae praemisi ad moenia Troiae,
<eoban. il. 18.516>	Navibus impositum, gesturum bella superbis
<eoban. il. 18.517>	Cum Phrygibus. qui nunc etiam dum vescitur aura
<eoban. il. 18.518>	Vitali, dolet, et tristem confectus acerbo
<eoban. il. 18.519>	Consumit moerore animum, nec ferre ego quicquam
<eoban. il. 18.520>	Auxilii possum. sed nunc iratus Atridae,
<eoban. il. 18.521>	Ob sibi praereptam Briseida: namque puella
<eoban. il. 18.522>	Hac illum Danai donarunt nomine laudis
<eoban. il. 18.523>	Virtutisque suae, quam nunc abduxit Atrides
<eoban. il. 18.524>	Rex Danaum: curis nunc se ergo affligit amaris,
<eoban. il. 18.525>	Et Danaos Teucri clausere in castra redactos,
<eoban. il. 18.526>	Navibus inclusos, nec ab his prodire potestas
<eoban. il. 18.527>	Ulla datur, nec missi etiam dona ampla ferentes
<eoban. il. 18.528>	Flectere legati potuerunt gentis Achivae
<eoban. il. 18.529>	Aeaciden, duro servantem in pectore robur,
<eoban. il. 18.530>	Et qui prorsus opem miseris se ferre negaret.
<eoban. il. 18.531>	Induit arma tamen tandem sua fidus amico,
<eoban. il. 18.532>	Patroclumque suum vincentem misit in hostem,
<eoban. il. 18.533>	Tempore quo Scaeae certatum ad limina portae
<eoban. il. 18.534>	Tota luce fuit: qua et moenia capta fuissent,
<eoban. il. 18.535>	Ni ferus, et nimium Graiis infestus Apollo
<eoban. il. 18.536>	Ipse Menoetiaden sternentem hostilia ferro
<eoban. il. 18.537>	Signa peremisset, decus illud in Hectora carum
<eoban. il. 18.538>	Traducens. Nunc ergo precor tua numina supplex,
<eoban. il. 18.539>	Et genua amplector, da quae peto munera nato,
<eoban. il. 18.540>	Arma rogo genitrix nato, non tempore longo
<eoban. il. 18.541>	Victuro: clypeum, galeam, thoraca, trilicem
<eoban. il. 18.542>	Loricam, atque ocreas. da, nam potes, arma roganti
<eoban. il. 18.543>	Artis opisque tuae, quibus ulciscatur et hostem
<eoban. il. 18.544>	Hectora, et exanimis lachrymabile vulnus amici
<eoban. il. 18.545>	Vindicet: hoc etenim se nunc moerore fatigat.
<eoban. il. 18.546>	Cui deus ignipotens: Absiste, ait, ista precando
<eoban. il. 18.547>	Viribus indubitare tuis, nec te ista fatiget
<eoban. il. 18.548>	Sollicitudo animi. sic illum a morte propinqua
<eoban. il. 18.549>	Eripere o utinam possim. Sic dixit, et illic
<eoban. il. 18.550>	Fluctivagam linquens Thetiden, sua regna revisens
<eoban. il. 18.551>	Mulciber ignipotens opera ad fabrilia venit,
<eoban. il. 18.552>	Admotosque igni iussit diducere folles.
<eoban. il. 18.553>	Viginti magnis veniebant follibus aurae,
<eoban. il. 18.554>	Conflantes ignem: quarum nunc spiritus arctis
<eoban. il. 18.555>	Faucibus intensus, nunc aura remissior ibat,
<eoban. il. 18.556>	Non secus ac voluit deus, ac res ipsa ferebat.
<eoban. il. 18.557>	Corripiens tum flammivomum coniecit in ignem
<eoban. il. 18.558>	Aes grave et invictum chalybem, flaventiaque auri
<eoban. il. 18.559>	Pondera, et argenti massas, incude subinde
<eoban. il. 18.560>	Ingenti imposita: tum dextram malleus armat
<eoban. il. 18.561>	Improbus, atque igni forceps assueta sinistram.
<eoban. il. 18.562>	Primum hic ingentem clypeum fornace sub alta
<eoban. il. 18.563>	Informat, triplici quem circum intexuit ora,
<eoban. il. 18.564>	Intima nexilibus fulgentem argentea loris,
<eoban. il. 18.565>	Ipsum quincuplis clypei latus omne, magistra
<eoban. il. 18.566>	Excultum fictumque manu, nam finxerat isthinc
<eoban. il. 18.567>	Terrasque, tractusque maris, coelumque profundum,
<eoban. il. 18.568>	Et vaga non unquam defessa lumina solis,elegantissima
<eoban. il. 18.569>	Et plenae penitus coeuntia cornua Lunae,
<eoban. il. 18.570>	Cunctaque stelliferum pingentia sidera coelum,
<eoban. il. 18.571>	Pleiadesque, Hyadasque, et robustum Oriona,
<eoban. il. 18.572>	Parrhasiumque pecus, dictum cognomine plaustrum:
<eoban. il. 18.573>	Arcton, Hyperboreum quae circum vertitur axem,
<eoban. il. 18.574>	Ipsumque observans magnum Oriona tuetur,
<eoban. il. 18.575>	Oceani ipsa expers, illotaque semper ab undis
<eoban. il. 18.576>	Aequoris. Hic geminas insculpsit Mulciber urbes,
<eoban. il. 18.577>	Diversis hominum linguis: quarum altera pleno
<eoban. il. 18.578>	Pomparum resonat plausu, genialia flammis
<eoban. il. 18.579>	Atria collucent Hymeneia festa parantum,
<eoban. il. 18.580>	Ducentumque novas ad splendida moenia nuptas
<eoban. il. 18.581>	E thalamo taedis praesentibus. arcta canoros
<eoban. il. 18.582>	Tibia dat sonitus, salit omnis ad incita pubes
<eoban. il. 18.583>	Carmina, et audaces coetu fervente choreas
<eoban. il. 18.584>	Deducunt, iuvat e patulis spectare fenestris
<eoban. il. 18.585>	Vestibulis domuum pulchras astare puellas:
<eoban. il. 18.586>	Parte alia fora tota frequens concursibus implet
<eoban. il. 18.587>	Insanis populus, sese civilibus inter
<eoban. il. 18.588>	Legibus infesti, et discordi lite coorti.
<eoban. il. 18.589>	Praeterea duo iudicio contendere, magna
<eoban. il. 18.590>	Lite videbantur, quorum accusator agebat
<eoban. il. 18.591>	Esse reum quendam dilatae crimine multae,
<eoban. il. 18.592>	Quae solvenda foret populo pro caede patrata
<eoban. il. 18.593>	Interfecti hominis, docet hic solvisse, quod esset
<eoban. il. 18.594>	Solvendum populo: negat ille, et dicere prorsus
<eoban. il. 18.595>	Nil sese accepisse, ambo producere testes,
<eoban. il. 18.596>	Inquirique super vero. tum denique circum
<eoban. il. 18.597>	Funditur, auxiliumque ferunt clamoribus omnis
<eoban. il. 18.598>	Ambobus populus, quod quisque ibi cuique favebat.
<eoban. il. 18.599>	Praecones turbam arcebant, motusque premebant,
<eoban. il. 18.600>	Donec marmoribus mox consedere politis,
<eoban. il. 18.601>	In sacro positis coetu, spectanda ferentes
<eoban. il. 18.602>	Sceptra senes manibus, praeconum voce valentum.
<eoban. il. 18.603>	Qui simul indixere tenenda silentia turbae,
<eoban. il. 18.604>	Iura simul dixere, auri duo magna talenta
<eoban. il. 18.605>	In medio posita exponunt, quae praemia ferret
<eoban. il. 18.606>	Cuius dicta foret melior sententia causae.
<eoban. il. 18.607>	Altera celato quae moenia doctus in auro
<eoban. il. 18.608>	Fecerat ignipotens, arcta obsidione premebant
<eoban. il. 18.609>	Binae utrinque acies, populorum castra duorum
<eoban. il. 18.610>	Armis conspicua, armorum fulgentia cultu.
<eoban. il. 18.611>	His ingens certamen erat: pars altera ferro
<eoban. il. 18.612>	Excindendam urbem, totaque a stirpe ruendam:
<eoban. il. 18.613>	Altera censebat deductis obsidionem
<eoban. il. 18.614>	Solvere militibus, cives multare bonorum
<eoban. il. 18.615>	Dimidia parte. at non his qui clausa tenebant
<eoban. il. 18.616>	Moenia, conditio placuit: sed talia cives
<eoban. il. 18.617>	Edocti, insidias hosti fraudemque parabant,
<eoban. il. 18.618>	Muros invalidique senes trepidaeque puellae
<eoban. il. 18.619>	Et pueri tenuere, et dulcia pectora matrum.
<eoban. il. 18.620>	Illi ibant ducibus Gradivo et Pallade glauca,
<eoban. il. 18.621>	Cultus utrique deo fuit aureus, aurea vestis:
<eoban. il. 18.622>	Quales esse deos decet arma humana ferentes.
<eoban. il. 18.623>	Pone sequebantur formaque et corpore toto
<eoban. il. 18.624>	Turba minor. tacita qui postquam ad fraude paratum
<eoban. il. 18.625>	Insidiis venere locum, qua plurimus amnis
<eoban. il. 18.626>	Labitur, et fluvio sitientes irrigat herbas,
<eoban. il. 18.627>	Huc se profecti deserto in margine condunt,
<eoban. il. 18.628>	Armis contecti fulgentibus aere corusco.
<eoban. il. 18.629>	At duo praemissi, quibus explorare potestas
<eoban. il. 18.630>	Conatus fuit hostiles data, cum retulissent
<eoban. il. 18.631>	Hostis adesse gregem pecudumque boumque recurvis
<eoban. il. 18.632>	Cruribus, urgentum vestigia, iamque sub ipsos
<eoban. il. 18.633>	Prodierant tumulos tacita loca fraude tenentum
<eoban. il. 18.634>	Proxima, pastores duo qui concentibus auras
<eoban. il. 18.635>	Mulcebant variis, quos fistula stridula fudit
<eoban. il. 18.636>	Pone sequebantur, neque quisquam ex agmine tales
<eoban. il. 18.637>	Hostili insidias praeviderat: ocyus omnes
<eoban. il. 18.638>	Consurgunt, ferroque petunt, ferroque trucidant
<eoban. il. 18.639>	Omnia, candentumque ovium, validumque iuvencorum
<eoban. il. 18.640>	Ipsos pastores etiam, cum denique clamor
<eoban. il. 18.641>	Ferro occubentum, et saevo sub marte cadentum,
<eoban. il. 18.642>	Moenia vallantis, summisque in rebus agentis
<eoban. il. 18.643>	Consilia, attonitas populi venisset ad aures,
<eoban. il. 18.644>	Arma et equos propere arripiunt, ac dira minati
<eoban. il. 18.645>	Hostibus occurrunt, et mutua vulnera miscent,
<eoban. il. 18.646>	Martem alternantes ad ripam fluminis alti.
<eoban. il. 18.647>	Exoritur facies dirae atrocissima pugnae,
<eoban. il. 18.648>	Pugnantes inter contentio dira, tumultusque,
<eoban. il. 18.649>	Et fatum crudele ultro citroque volabant.
<eoban. il. 18.650>	Aspiceres alios multo cum sanguine mistam
<eoban. il. 18.651>	Vitam exhalantes, alios in vulnera pronos
<eoban. il. 18.652>	Deficere, et vitam vix ducere: vulneris illum
<eoban. il. 18.653>	Expertem, hunc caesum pedibus per tota revinctis
<eoban. il. 18.654>	Castra rapi: iamque arma virum, iam corpora multa
<eoban. il. 18.655>	Caede cruentari, fluere atro sanguine vestes.
<eoban. il. 18.656>	Non secus ac vivis certarent agmine utroque
<eoban. il. 18.657>	Militibus, tanquam passim exanimata trahebant
<eoban. il. 18.658>	Corpora, quos picto iurasses vivere in auro.
<eoban. il. 18.659>	Pinguia praeterea ter aratae iugera terrae
<eoban. il. 18.660>	Sculpserat ignipotens, clypei coelestis in auro.
<eoban. il. 18.661>	Hic multi agricolae bobus sub aratra coactis
<eoban. il. 18.662>	Terram invertebant, qui cum certamine multo
<eoban. il. 18.663>	Ultima venissent ad arati limina campi,
<eoban. il. 18.664>	Praesto erat hic fessis qui dulcia vina propinans
<eoban. il. 18.665>	Funderet: illi ad agri studia intermissa reversi
<eoban. il. 18.666>	Vomeris obtusi dentem impressere novali
<eoban. il. 18.667>	Altius. hic ad aratra retro, mirabile visu,
<eoban. il. 18.668>	Terra videbatur ductis nigrescere sulcis,
<eoban. il. 18.669>	Auriferae similis, flaventibus aurea campis,
<eoban. il. 18.670>	Sicut arabatur: sed et aurea messis, et illam
<eoban. il. 18.671>	Messores cupidi peracuta falce secabant.
<eoban. il. 18.672>	Iamque graves denso sternebant ordine culmos,
<eoban. il. 18.673>	Alter et alterius cumulabat acervus acervum,
<eoban. il. 18.674>	Multa videbantur manibus delapsa iacentum
<eoban. il. 18.675>	Farra iacere solo, tum sternebantur aristae
<eoban. il. 18.676>	Post alias aliae, collectos inde maniplos
<eoban. il. 18.677>	Tres simul agricolae consueto more ligabant:
<eoban. il. 18.678>	Pone sequebantur pueri, qui sparsa tenaci
<eoban. il. 18.679>	Farra manu legerent, qui mox collecta ferebant
<eoban. il. 18.680>	Aurea spiciferis stringentibus hordea culmis.
<eoban. il. 18.681>	Sceptra tenens manibus stabat rex intus in agro.
<eoban. il. 18.682>	Inde procul viridi sub quercu sacra parabant
<eoban. il. 18.683>	Fercula praecones, caeso bove. sedula matrum
<eoban. il. 18.684>	Turba suis coenam messoribus instruit, albo
<eoban. il. 18.685>	Farre cibos miscens insperserat. Addidit idem
<eoban. il. 18.686>	Parte alia deus in clypeo, cum vitibus uvas,
<eoban. il. 18.687>	Vinea botriferos ostenderat aurea ramos,
<eoban. il. 18.688>	Palmitis argento candentes bracchia pali
<eoban. il. 18.689>	Fulcierant, circum veniebat fossa coloris
<eoban. il. 18.690>	Caerulei, quam totam ambibat stannea sepes,
<eoban. il. 18.691>	Unica ducebat per opertum vitibus hortum
<eoban. il. 18.692>	Semita, qua lectas deferret vinitor uvas.
<eoban. il. 18.693>	Tum pueri, et tenerae forma atque aetate puellae
<eoban. il. 18.694>	In calathis crudi praedulcia munera Bacchi
<eoban. il. 18.695>	Ferre videbantur: medio citharoedus in horto
<eoban. il. 18.696>	Rustica personuit vocali carmina plectro,
<eoban. il. 18.697>	Et tenui voce accinuit: cui laeta iuventus
<eoban. il. 18.698>	Arguto commota sono, pede plurima terram
<eoban. il. 18.699>	Pulsat, et ingenti faciles clamore choreas
<eoban. il. 18.700>	Ducere visa simul. Species fuit hactenus horti,
<eoban. il. 18.701>	Quae super ille faber divino insculpserat aeri,
<eoban. il. 18.702>	Armentale boum coelo capita alta ferentum
<eoban. il. 18.703>	Agmen, inaurato quorum pars corpore toto,
<eoban. il. 18.704>	Aerea pars fuerant, rumpentes aera magno
<eoban. il. 18.705>	Mugitu, e stabulis properant in pascua vasto
<eoban. il. 18.706>	Impete, ad obstreperum fluvium, longeque sonantem,
<eoban. il. 18.707>	Et multa tremulum viridantis arundine ripae.
<eoban. il. 18.708>	Protinus hinc puro caelatis quattuor auro,
<eoban. il. 18.709>	Pastores armenta boum speciosa sequuntur,
<eoban. il. 18.710>	Quos comitabantur ter tres robusta molossi
<eoban. il. 18.711>	Corpora, pernicesque pedum levitate, sed inter
<eoban. il. 18.712>	Agmina ruperunt duo robore prima leones
<eoban. il. 18.713>	Terribiles, quamvis mugitu grande sonantem
<eoban. il. 18.714>	Eximium rapuere bovem, raptumque trahebant:
<eoban. il. 18.715>	Mox arrepta gravi laniantes viscera morsu,
<eoban. il. 18.716>	Carnivoros atro macularunt sanguine rictus.
<eoban. il. 18.717>	Pastores propere accurrunt, certantque tueri,
<eoban. il. 18.718>	Immittuntque canes. illi cum rapta leones
<eoban. il. 18.719>	Tergora glutirent, propere assiluere: sed ipsos
<eoban. il. 18.720>	Nequaquam rapidis adoriri morsibus ausi,
<eoban. il. 18.721>	Aethereas vanis implent latratibus auras.
<eoban. il. 18.722>	Hinc operi faber adiecit pede claudus utroque,
<eoban. il. 18.723>	Planicies per amoena fuit, spectanda per amplam
<eoban. il. 18.724>	Pascua convallem, stabula intus plurima, et albis
<eoban. il. 18.725>	Plenae ovibus caulae: tum tecta palustribus ulvis
<eoban. il. 18.726>	Culmina villarum, spectandum denique multa
<eoban. il. 18.727>	Arte chorum, et vario distinxerat ordine, qualem
<eoban. il. 18.728>	Construxisse ferunt Cretaeis Daedalon oris,
<eoban. il. 18.729>	Formosae auxilium Minoidos ignibus olim.
<eoban. il. 18.730>	Illic et nitidi iuvenes, pulchraeque puellae
<eoban. il. 18.731>	Stabant, alternata manu ceu vincla tenentes.
<eoban. il. 18.732>	At iuvenes toga velabat condensa nitenti
<eoban. il. 18.733>	Interfusa oleo, patrio de more puellis
<eoban. il. 18.734>	Lanea vestis erat, pulchras hae ferre coronas,
<eoban. il. 18.735>	Hi gladios auro gravidos, argentea lori
<eoban. il. 18.736>	Tortilis ex humero pendere volumina summo.
<eoban. il. 18.737>	Atque illi in numerum pedibus saltare suetis
<eoban. il. 18.738>	Saltantes duxere choros, facilique rotatu
<eoban. il. 18.739>	Nunc hac nunc illac vertuntur: non secus ac si
<eoban. il. 18.740>	Si quis adaptatam manibus prius experiatur
<eoban. il. 18.741>	Currere posse rotam figulus, mox ordine verso
<eoban. il. 18.742>	Mutua saltantes spacia in sua quisque redibant.
<eoban. il. 18.743>	Plurima circumstans delectabatur amicum
<eoban. il. 18.744>	Turba chorum spectans: gemini quibus alludentes
<eoban. il. 18.745>	Multa assultabant pueri dulcedine cantus,
<eoban. il. 18.746>	Atque hinc in medium perfecta laude redibant.
<eoban. il. 18.747>	Pinxit et Oceani magnam revolubilis undam,
<eoban. il. 18.748>	Circum oras clypei extremas, multaque fidelique
<eoban. il. 18.749>	Arte laborati, quem postquam robore ab omni
<eoban. il. 18.750>	Invictum, validumque manu, magnumque peregit:
<eoban. il. 18.751>	Tum vero ignitas superantem lumine flammas
<eoban. il. 18.752>	Aggressus thoraca dedit: dein fortibus aptam
<eoban. il. 18.753>	Temporibus galeam, cuius summum aurea conum
<eoban. il. 18.754>	Crista tegit: tum pulchro ocreas ex aere nitentes.
<eoban. il. 18.755>	Omnia quae postquam perfecerat ille deorum
<eoban. il. 18.756>	Arma faber, tulit illa deae, posuitque nitentes
<eoban. il. 18.757>	Ante pedes Thetidis. quibus illa animata receptis,
<eoban. il. 18.758>	Devolat e summo nebulosi culmine Olympi,
<eoban. il. 18.759>	Accipitri similis, Vulcania munera portans.