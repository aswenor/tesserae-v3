<eoban. il. 24.1>	Postquam missa dato certamina fine quierunt,
<eoban. il. 24.2>	Naves quisque suas repetunt Argiva iuventus,
<eoban. il. 24.3>	Et mensas epulasque parant, et corpora curant
<eoban. il. 24.4>	Languida, tum dulci demittunt corpora somno.
<eoban. il. 24.5>	Solus inexhaustis curis iacet aeger Achilles,
<eoban. il. 24.6>	Non animo requiem, non captat corpore somnum,
<eoban. il. 24.7>	Anxius amissi secum crudelia lugens
<eoban. il. 24.8>	Funera Patrocli, nunc huc, nunc vertitur illuc,
<eoban. il. 24.9>	Usque animo volvens memori, quot gesserit illo
<eoban. il. 24.10>	Bella prius socio, quot duros ille labores
<eoban. il. 24.11>	Pertulerit secum, quot, quanta pericula terris
<eoban. il. 24.12>	Hauserit atque mari. quae singula mente revolvens
<eoban. il. 24.13>	Fundebat lachrymas, perque alti stragula lecti
<eoban. il. 24.14>	Nunc lateri incumbit, nunc in sua terga supinus,
<eoban. il. 24.15>	Nunc prono in faciem, nunc corpore rectus ad auras
<eoban. il. 24.16>	Surgit, et algosi maris errat littora circum.
<eoban. il. 24.17>	Non illum latuit croceos induta colores,
<eoban. il. 24.18>	Dum super aequoreas aurora renascitur undas.
<eoban. il. 24.19>	Tandem iungit equos curru, raptumque cadaver
<eoban. il. 24.20>	Hectoris exanimum postremo deligat axi.
<eoban. il. 24.21>	Quod ter Patrocli circum funebre sepulchrum
<eoban. il. 24.22>	Postquam traxit equis, redit in tentoria, et illic
<eoban. il. 24.23>	Abiiciens spisso foedatum in pulvere linquit.
<eoban. il. 24.24>	Sic tamen arcitenens miseratus Apollo iacentem,
<eoban. il. 24.25>	Ipsius immunda conspersum tabe cadaver,
<eoban. il. 24.26>	Aureola, saniem ne duceret, aegide tectum,
<eoban. il. 24.27>	Sic misere abiectum, sic turpiter Hectora tractum
<eoban. il. 24.28>	Dii miserabantur faciles, celeremque rogabant
<eoban. il. 24.29>	Mercurium cito surriperet deforme cadaver.
<eoban. il. 24.30>	Quod gratum reliquis fuit omnibus, atque probatum,
<eoban. il. 24.31>	Iunone excepta, et Neptuno, et Pallade glauca.
<eoban. il. 24.32>	Hi namque exanimem nihilo minus Hectora divi
<eoban. il. 24.33>	Oderunt, quam casurae sacra moenia Troiae,
<eoban. il. 24.34>	Quam Priamum, populumque omnem iuvenumque senumque.
<eoban. il. 24.35>	Nec dum etiam causae irarum, saevique dolores
<eoban. il. 24.36>	Exciderant animo: manet alta mente repostum
<eoban. il. 24.37>	Iudicium Paridis, spretaeque iniuria formae,
<eoban. il. 24.38>	Et reliquis praelata Venus, quae praemia facti
<eoban. il. 24.39>	Pollicita exitiale malum vesana fuisset.
<eoban. il. 24.40>	Iamque diem revehens bis sexta aurora refulsit,
<eoban. il. 24.41>	Cum superos dictis his est affatus Apollo.
<eoban. il. 24.42>	Infesti o nimium divi, nimiumque maligni,
<eoban. il. 24.43>	Qui nihil exanimem curantes Hectora, multum
<eoban. il. 24.44>	Linquatis, vestras toties qui adoleverit aras,
<eoban. il. 24.45>	Viscera multa cremans caprarum oviumque boumque,
<eoban. il. 24.46>	Nunc ita deseritis miserum, nec vultis ab isto
<eoban. il. 24.47>	Ludibrio ereptum quo nunc affectus iniquo est,
<eoban. il. 24.48>	Ut nec amans coniux, nec canis obsita mater,
<eoban. il. 24.49>	Nec puer Astyanax, magno nec grandior aevo
<eoban. il. 24.50>	Cum populo Priamus genitor queat amplius illum
<eoban. il. 24.51>	Aspicere, et posito persolvere iusta sepulchro.
<eoban. il. 24.52>	At vos pestiferi fera facta probatis Achillis
<eoban. il. 24.53>	Omnia, quem nihil humani, nil iuris et aequi,
<eoban. il. 24.54>	Omnia saeva iuvant: furibundi more leonis,
<eoban. il. 24.55>	Qui stimulante fame vi sola fretus et ira,
<eoban. il. 24.56>	Fertur in arma furens, pecorumque armenta trucidat,
<eoban. il. 24.57>	Praedae inhians avidus. posito sic ille pudore,
<eoban. il. 24.58>	Sic sine sensu amens, sine mansuetudine vecors
<eoban. il. 24.59>	In facinus quodcunque ruit. sed luget ademptum
<eoban. il. 24.60>	Saepe dolens aliquis fratrem, pater impia nati
<eoban. il. 24.61>	Funera conqueritur: tamen hi posuere dolori
<eoban. il. 24.62>	Finem aliquem. nam fortem animum, quo tristia ferret,
<eoban. il. 24.63>	Fata dedere homini. verum crudelis Achilles
<eoban. il. 24.64>	Hectorea nec morte animum, nec caede cruenta
<eoban. il. 24.65>	Exatiatus adhuc, sed equis curruque ligatum
<eoban. il. 24.66>	Raptat, et exanimem circum trahit atra sepulti
<eoban. il. 24.67>	Funera Patrocli. quod pulchrum illi esse videtur,
<eoban. il. 24.68>	Nec melius quicquam, ne forsan iniquior isti
<eoban. il. 24.69>	Esse bono videar, fortive inimicus Achilli.
<eoban. il. 24.70>	In terram siquidem sensu et ratione carentem
<eoban. il. 24.71>	Saeviit iratus, vanamque ulciscitur umbram.
<eoban. il. 24.72>	Huic Iuno formosa oculos irata profatur:
<eoban. il. 24.73>	Esto sint tibi Apollo pares, aequentur honore
<eoban. il. 24.74>	Hector et Aeacides: tamen ille ex matre creatus
<eoban. il. 24.75>	Mortali est, hic immortalis ab ubere divae
<eoban. il. 24.76>	Lac suxit, genitusque dea est, quam denique quondam
<eoban. il. 24.77>	Ipsa fovens alvi, Peleo deinde iugavi
<eoban. il. 24.78>	Accepto superis homini, genialia quorum
<eoban. il. 24.79>	Gaudia vos una mecum celebrasse recordor:
<eoban. il. 24.80>	Et tu fida malis, citharaque insignis eburna,
<eoban. il. 24.81>	Festivum mulcens auras Hymenea canebas.
<eoban. il. 24.82>	Talia dicenti, genitor qui nubila torquet,
<eoban. il. 24.83>	Desine plura (inquit) Iuno, nec eatenus irae
<eoban. il. 24.84>	Indulge: nec honore ambos dignabimur uno.
<eoban. il. 24.85>	Prae cunctis siquidem qui Troia moenia servant,
<eoban. il. 24.86>	Cum mihi, tum reliquis diis est carissimus Hector,
<eoban. il. 24.87>	Utpote qui nullo nostras non tempore ad aras
<eoban. il. 24.88>	Sacra ferens steterit, libamina debita fundens,
<eoban. il. 24.89>	Sacrificisque implens puras nidoribus auras.
<eoban. il. 24.90>	Et licet hunc nobis tulerit dum vixit honorem,
<eoban. il. 24.91>	Ipsius haud quenquam tamen hoc exangue cadaver
<eoban. il. 24.92>	Furari patiemur. et haud quoque posse putarim
<eoban. il. 24.93>	Hoc fieri clam Pelida, cui caerula mater
<eoban. il. 24.94>	Semper adest, nusquam noctesve diesve recedens.
<eoban. il. 24.95>	Quod si quis superum Thetin huc accersat, ego illi
<eoban. il. 24.96>	Praecipiens mandata dabo, persuadeat, aurum
<eoban. il. 24.97>	Accipiat, Priamoque exanguem reddat Achilles
<eoban. il. 24.98>	Hectora. sic fatus tacuit. tum decolor Iris
<eoban. il. 24.99>	Nubivago properans pede concita, devolat inter
<eoban. il. 24.100>	Aegeam Samon, atque Imbrum asperitate rigentem,
<eoban. il. 24.101>	Nuncia fida Iovis maris in vada summa profundi:
<eoban. il. 24.102>	Haud secus ac plumbi moles bovis indita cornu,
<eoban. il. 24.103>	Piscibus insidias altum quam mittit in aequor
<eoban. il. 24.104>	Piscator: Thetidem cita repperit Iris in antro
<eoban. il. 24.105>	Caeruleo, longa circum stipante caterva
<eoban. il. 24.106>	Nereidum. media ipsa sedens Thetis anxia natum
<eoban. il. 24.107>	Deflebat, miserae periturum ad moenia Troiae
<eoban. il. 24.108>	Tempore post parvo. prope quam dea discolor astans,
<eoban. il. 24.109>	Surge, inquit, Theti surge, vocat te Iuppiter, ad se
<eoban. il. 24.110>	Ut propere ascendas, te iussa capessere fas est.
<eoban. il. 24.111>	Cui Thetis alba pedes: Quid me vocet ille deorum
<eoban. il. 24.112>	Maximus, haud vanum est: nec me immiscere deorum
<eoban. il. 24.113>	Conciliis libet, usque adeo mens aegra dolori
<eoban. il. 24.114>	Succumbit. tamen ascendam, et mandata capessam.
<eoban. il. 24.115>	Haud temere est etenim. Sic fata, nigerrima sumens
<eoban. il. 24.116>	Vestimenta, operit sese, sequiturque volantem
<eoban. il. 24.117>	Irida, persimilem ventis: maris unda recedens
<eoban. il. 24.118>	Dat domina veniente viam. postquam aurea coeli
<eoban. il. 24.119>	Moenia conscendere, Iovem repetere sedentem
<eoban. il. 24.120>	In medio divum coetu. tum caerula Pallas
<eoban. il. 24.121>	Cessit, ut assideat patri Thetis: aurea Iuno
<eoban. il. 24.122>	Pocula porrexit coelestia vina propinans,
<eoban. il. 24.123>	Multa iocans verbis placidis. cumque illa bibisset,
<eoban. il. 24.124>	Talibus alloquitur divum pater atque hominum rex:
<eoban. il. 24.125>	Venisti Theti, quanquam aegri tua pectora luctus
<eoban. il. 24.126>	Conficiunt, nec me ista latent: sed et accipe causam,
<eoban. il. 24.127>	Cur te accersierim, atque in Olympia regna vocarim.
<eoban. il. 24.128>	Nona dies agitur, postquam contentio divos
<eoban. il. 24.129>	Non spernenda tenet, super Hectore morte perempto,
<eoban. il. 24.130>	Et super Aeacida forti. me namque volebant
<eoban. il. 24.131>	Mittere Mercurium, qui furaretur Achilli
<eoban. il. 24.132>	Hectoris exanimum corpus: quibus ipse negavi,
<eoban. il. 24.133>	Absentis ratione tui, decus illud Achilli
<eoban. il. 24.134>	Esse reservandum statuens. nunc ergo revisens
<eoban. il. 24.135>	I pete Graiugenas acies, et consule nato,
<eoban. il. 24.136>	Ne toties pergat nos tali offendere facto,
<eoban. il. 24.137>	Sic apud excelsas non cessans Hectora naves
<eoban. il. 24.138>	Indignis tractare modis, et habere ligatum.
<eoban. il. 24.139>	Quod nunc si qua virum tangat reverentia nostri,
<eoban. il. 24.140>	Desinat, exolvatque iubens. ego protinus Irim
<eoban. il. 24.141>	Demittam ad Priamum, quae nunciet, agmina Graium
<eoban. il. 24.142>	Et classem petat, ut precio precibusque redemptum
<eoban. il. 24.143>	Auferat a magno dilectum corpus Achille.
<eoban. il. 24.144>	Annuit, et iussis nihil adversata parentis
<eoban. il. 24.145>	Alba pedes Thetis, e supera delabitur aula,
<eoban. il. 24.146>	Delapsa est ingressa sui tentoria nati
<eoban. il. 24.147>	Funera moerentis Patrocli, indigna perempti.
<eoban. il. 24.148>	Quem circum socii tum prandia lauta parabant,
<eoban. il. 24.149>	Viscera lanigerae mactantes nuda bidentis.
<eoban. il. 24.150>	Cui postquam assedit, dextramque prehendit, amicis
<eoban. il. 24.151>	Sic illum verbis genitrix affata, loquuta est:
<eoban. il. 24.152>	Nate, quid usque adeo miseris consumere curis?
<eoban. il. 24.153>	Lumina quid fletu crucias? quid pectora questu?
<eoban. il. 24.154>	Immemor ora cibo committere, fessa quieti
<eoban. il. 24.155>	Corpora. quid, Veneris te non movet ulla voluptas?
<eoban. il. 24.156>	Et pulchrum est blandis nonnunquam amplexibus uti
<eoban. il. 24.157>	Coniugis. haud etenim victurus es, et tua circum
<eoban. il. 24.158>	Limina mors volitat, mox te insuperabile fatum
<eoban. il. 24.159>	Auferet. ergo Iovis quae nunc tibi nuncia porto
<eoban. il. 24.160>	Exequere, ille deos tibi succensere ferebat,
<eoban. il. 24.161>	Et se praecipue, quod corpus inane ligatum
<eoban. il. 24.162>	Hectoris ad naves teneas. sed nunc age vinclis
<eoban. il. 24.163>	Exime, et accepto precio vana ossa remitte.
<eoban. il. 24.164>	Dixerat: huic pedibus velox respondit Achilles:
<eoban. il. 24.165>	Adsit qui precium cupiat mihi solvere, et ipsum
<eoban. il. 24.166>	Auferat exanimem, postquam Iovis alma voluntas
<eoban. il. 24.167>	Sic iubet, et mens est isthaec rectoris Olympi.
<eoban. il. 24.168>	Plurima praeterea genitrix et filius una
<eoban. il. 24.169>	Verba loquebantur: quo tempore Iuppiter Irim
<eoban. il. 24.170>	Talibus alloquitur: Properis i labere pennis
<eoban. il. 24.171>	Pergama celsa petens, Priamo dic, munera secum
<eoban. il. 24.172>	Accipiat preciosa ferens, accedat Achillem,
<eoban. il. 24.173>	Membra redempturus nati exanimata perempti.
<eoban. il. 24.174>	Nec quenquam secum, ad cassem dum pergit Achivum,
<eoban. il. 24.175>	Assumat, nisi praeconem qui iungere curru
<eoban. il. 24.176>	Possit equos, referatque redemptum ab Achille cadaver.
<eoban. il. 24.177>	Nec metuat quicquam, quoniam Cyllenius illi
<eoban. il. 24.178>	Dux aderit, fidusque ad magnum ducet Achillem.
<eoban. il. 24.179>	Cuius ubi attigerit tentoria, morte nefanda
<eoban. il. 24.180>	Ipse nec afficiet, nec quenquam deinde suorum
<eoban. il. 24.181>	Crudeles afferre manus patietur Achilles
<eoban. il. 24.182>	Longaevo Priamo. nec enim temerarius ille est,
<eoban. il. 24.183>	Non animo fatuus, nec iniqua mente scelestus:
<eoban. il. 24.184>	Sed pius, et facilis veniam dare iusta roganti.
<eoban. il. 24.185>	Sic ait. at celeri pede devolat Iris Olympo
<eoban. il. 24.186>	Ad Priamum, lachrymas inter fletusque sedentem.
<eoban. il. 24.187>	Quem stabant circum lugentes Hectora nati,
<eoban. il. 24.188>	Atque alios, Danaum manibus quicunque perempti
<eoban. il. 24.189>	Conciderant. sedet ipse atro velatus amictu
<eoban. il. 24.190>	In medio senior, cervicem pulvere multo
<eoban. il. 24.191>	Foedatus, caput et cani squalore rigebant
<eoban. il. 24.192>	Immodico, vastasque nurus nataeque per aedes
<eoban. il. 24.193>	Omnia foemineis flentes ululatibus implent.
<eoban. il. 24.194>	Iam propior Priamo Thaumantias astitit, illi
<eoban. il. 24.195>	Prae senio et lachrymis caput et genua aegra tremebant.
<eoban. il. 24.196>	Tum sic pauca refert: Magnae rex inclyte Troiae,
<eoban. il. 24.197>	Ne dubita, confide animo, timor omnis abesto,
<eoban. il. 24.198>	Non mala delatura tibi, sed prospera veni
<eoban. il. 24.199>	Ab Iove, qui tua fata videns, quae sola relicta est,
<eoban. il. 24.200>	Fert miseratus opem. Iubet ergo, ut munera sumens
<eoban. il. 24.201>	Pelidae preciosa feras, exanguia nati
<eoban. il. 24.202>	Membra redempturus. sed Achillem solus adibis,
<eoban. il. 24.203>	Praeco senex aliquis tantum comitetur, equorum
<eoban. il. 24.204>	Qui sciat et currus moderamina, quique redemptum
<eoban. il. 24.205>	Hectoris exanimum referat super ardua corpus
<eoban. il. 24.206>	Pergama. nec metuas quicquam, Cyllenius ibit
<eoban. il. 24.207>	Dux tibi, teque ferens ad fortem ducet Achillem.
<eoban. il. 24.208>	Cuius ut intraris tentoria, morte nefanda
<eoban. il. 24.209>	Nec te ipse afficiet, tibi nec quenquam inde suorum
<eoban. il. 24.210>	Crudeles afferre manus patietur Achilles.
<eoban. il. 24.211>	Non etenim malus est, fatuusve, aut mente scelesta:
<eoban. il. 24.212>	Sed pius, et facilis veniam dare iusta roganti.
<eoban. il. 24.213>	Dixit, et in tenues fugiens evanuit auras.
<eoban. il. 24.214>	At Priamus natos, mulos currumque parare
<eoban. il. 24.215>	Iussit, et imposito consternere desuper ostro.
<eoban. il. 24.216>	Ipse in odoratum, cedrinum, pictumque superbumque
<eoban. il. 24.217>	Ascendens thalamum, iussamque recumbere, paucis
<eoban. il. 24.218>	Alloquitur dictis Hecubam: Modo nuncius (inquit)
<eoban. il. 24.219>	Ab Iove demissus venit mihi, iussa reportans
<eoban. il. 24.220>	O coniux, ut dona feram pulcherrima Achilli,
<eoban. il. 24.221>	Membra redempturus nati exanimata perempti.
<eoban. il. 24.222>	Tu nunc prome tuam mentem mihi, tantane Graiis
<eoban. il. 24.223>	Hic sit habenda fides, quibus hanc neque credere vitam,
<eoban. il. 24.224>	Nec caput hoc verear. dixit: sed territa coniux,
<eoban. il. 24.225>	Hanc lachrymans tristi rupit de pectore vocem:
<eoban. il. 24.226>	Heu ubi nunc sapiens quondam isto in pectore sensus?
<eoban. il. 24.227>	Quo praelatus eras aliis, regnumque tenebas.
<eoban. il. 24.228>	Tu nunc ire paras crudelem solus ad hostem?
<eoban. il. 24.229>	Quae cogit ratio? potes illos ferre tyranni
<eoban. il. 24.230>	Funestos oculos, qui tot nos ferre coegit
<eoban. il. 24.231>	Funera natorum, quos impius ille peremit?
<eoban. il. 24.232>	Tum tibi ferreus est animus, si fidere pergas.
<eoban. il. 24.233>	Qui simul aspiciet, simul ac te nactus habebit,
<eoban. il. 24.234>	Nulla fides, non ulla tui miseratio tanget,
<eoban. il. 24.235>	Nulla virum pietas. quare huc sedeamus, et intra
<eoban. il. 24.236>	Limina ploremus mala nostra domestica, nato
<eoban. il. 24.237>	Hinc procul erepto: quando insuperabile fatum
<eoban. il. 24.238>	Hanc illi statuit legem, quo tempore primum
<eoban. il. 24.239>	Prodiit infoelix vitalibus editus auris,
<eoban. il. 24.240>	Ut procul a patria carisque parentibus olim
<eoban. il. 24.241>	Pasceret albipedes catulos, et praeda iaceret,
<eoban. il. 24.242>	Victus ab immani, fortique sub hoste peremptus.
<eoban. il. 24.243>	Cuius ego exemptum iecur his concerpere vellem
<eoban. il. 24.244>	Dentibus. o utinam liceat mihi, sic vel iniquam
<eoban. il. 24.245>	Hectoris ulta necem, quem pro patria ille superbus
<eoban. il. 24.246>	Pugnantem, nunquam timidum, nunquam sua turpi
<eoban. il. 24.247>	Terga fugae dantem, patriis occidit in armis.
<eoban. il. 24.248>	Cui senior Priamus: Tu vero obsistere noli,
<eoban. il. 24.249>	Nec prohibe, quo mens mea me vocat, ire volentem,
<eoban. il. 24.250>	Augurii nec sis ales mihi dira sinistri.
<eoban. il. 24.251>	Nullo etenim pacto persuaseris ire volenti
<eoban. il. 24.252>	Tu mihi, nec quisquam seu vates, sive sacerdos.
<eoban. il. 24.253>	Imo ego, tale aliquid quisquis conetur, ineptum
<eoban. il. 24.254>	Tanquam, mendacemque virum contempsero. Iam nunc
<eoban. il. 24.255>	Ipse deum vidi manifesta in luce monentem,
<eoban. il. 24.256>	Astantemque mihi, vocemque his auribus hausi.
<eoban. il. 24.257>	Ibo equidem, nec enim frustra haec me verba monebant.
<eoban. il. 24.258>	Quod si me fatum vocat, ad navalia Graium
<eoban. il. 24.259>	Ut peream, precor amplexum miserabile corpus
<eoban. il. 24.260>	Hectoris, interimat ferro me saevus Achilles,
<eoban. il. 24.261>	Si tantum lachrymis prius exatiaro dolorem.
<eoban. il. 24.262>	Dixit, et extemplo reseratis protulit arcis
<eoban. il. 24.263>	Bis sex eximium referentia pepla decorem,
<eoban. il. 24.264>	Bis sex consimiles laenas, totidemque tapetas,
<eoban. il. 24.265>	Et totidem tunicas, totidem quoque pallia. post haec
<eoban. il. 24.266>	Protulit adnumerans auri bis quinque talenta,
<eoban. il. 24.267>	Tum geminos tripodas, fulvosque ex aere lebetas
<eoban. il. 24.268>	Quattuor, extremo pulchrumque gravemque novumque
<eoban. il. 24.269>	Deprompsit calicem, sibi donum a Thracibus olim
<eoban. il. 24.270>	Allatum. nec enim (quamvis preciosius esset
<eoban. il. 24.271>	Multo aliis) tanquam cupiens retinere, pepercit,
<eoban. il. 24.272>	Exanimata sui redimat modo corpora nati.
<eoban. il. 24.273>	Tandem progreditur consueta palatia linquens.
<eoban. il. 24.274>	Et iam magna Phrygum complerant atria turmae:
<eoban. il. 24.275>	Quos ille aspiciens, verbis abigebat acerbis:
<eoban. il. 24.276>	Ite agedum procul hinc, in vestra facessite Troes
<eoban. il. 24.277>	Tecta, genus pravum, male fidum, flagitiosum.
<eoban. il. 24.278>	Vobis nempe domi satis est hoc tempore luctus.
<eoban. il. 24.279>	Sed vos forte iuvant mea tristia fata, quibus me
<eoban. il. 24.280>	Iuppiter involvit cumulans, qui caede perempti
<eoban. il. 24.281>	Hectoris, infidis obnoxia Pergama Graiis
<eoban. il. 24.282>	Ne dederit metuo. sed me prius ima dehiscens
<eoban. il. 24.283>	Terra ferat, Stygii sub tristia tartara Ditis,
<eoban. il. 24.284>	Diruta quam videam Graiorum haec moenia dextris,
<eoban. il. 24.285>	Has arces, haec celsa Phrygum palatia regum.
<eoban. il. 24.286>	Sic ait, et sceptro minitans abigebat. at illi
<eoban. il. 24.287>	Irato cessere seni. Rex inde vocatos
<eoban. il. 24.288>	Obiurgans Helenumque, Parinque, Agathonaque dium,
<eoban. il. 24.289>	Pannonaque, Antiphonumque. et clarum voce Politen,
<eoban. il. 24.290>	Deiphobumque, atque Hippothoum, quibus addit Agavum.
<eoban. il. 24.291>	His tunc ille novem dictis affatur amaris:
<eoban. il. 24.292>	Accelerate pedes, agite huc agite ite, meorum
<eoban. il. 24.293>	Pessima natorum soboles, ignavi et inertes.
<eoban. il. 24.294>	Atque utinam vos fata omnes inimica tulissent,
<eoban. il. 24.295>	Viveret, et solus plures superesset in annos
<eoban. il. 24.296>	Hector. at heu miserum me, atque infoelicibus ortum
<eoban. il. 24.297>	Auspiciis, qui tot genui, talesque videbam
<eoban. il. 24.298>	Esse super, natos, quondam melioribus annis:
<eoban. il. 24.299>	Nunc miser amissis doleo, queror, angor. ubi autem
<eoban. il. 24.300>	Mestora conspiciam? sumptis ubi Troilen armis
<eoban. il. 24.301>	Admirandum equitem? mihi quis dabit Hectora vivum?
<eoban. il. 24.302>	Qui fuit ipse deo similis: neque patre creatus
<eoban. il. 24.303>	Mortali, sed divino de semine cunctis
<eoban. il. 24.304>	Esse videbatur. sed concessere sub umbras
<eoban. il. 24.305>	Iamdudum iuvenes, inimico Marte perempti.
<eoban. il. 24.306>	Ignavi vero, mendaces, atque maligni,
<eoban. il. 24.307>	Quos choreae lususque iuvant, et vivere rapto,
<eoban. il. 24.308>	Hac mihi viventes ingrata in luce supersunt.
<eoban. il. 24.309>	Statis adhuc? nec frena mihi, currumve paratis?
<eoban. il. 24.310>	Muneraque infertis? quae vos nunc ocia tardant?
<eoban. il. 24.311>	Quo minus ingrediamur iter. Sic dixit: at illi
<eoban. il. 24.312>	Iussa patris veriti, currumque et munera, equosque
<eoban. il. 24.313>	Expediunt, sternuntque iugum, quod buxea nectunt
<eoban. il. 24.314>	Vincula: tum clavis caelatum fortibus axem
<eoban. il. 24.315>	Componunt, et fune ligant, qui longior esset
<eoban. il. 24.316>	Pene novem cubitis, cuius caput illud ad axem,
<eoban. il. 24.317>	Hoc ad temonem nexu inseruere ligantes
<eoban. il. 24.318>	Hinc atque hinc triplici. post haec pulcherrima dona
<eoban. il. 24.319>	E thalamo referunt pulchro, quibus Hectora caesum
<eoban. il. 24.320>	Infoelix redimat Priamus: iamque illa paratis
<eoban. il. 24.321>	Curribus imponunt, validi quae pondera muli
<eoban. il. 24.322>	Annexi traherent, Priamo quos ante superbo
<eoban. il. 24.323>	Donarant Mysii. tum currum regis adornant,
<eoban. il. 24.324>	Cui celeres iunguntur equi, praesepibus altis
<eoban. il. 24.325>	Educti, quos ipse suis mandarat alendos
<eoban. il. 24.326>	Praecipuo studio. Sic omnibus ergo paratis
<eoban. il. 24.327>	Tum Priamus, praecoque senex, rationis eundi
<eoban. il. 24.328>	Expediunt causas animo, curasque revolvunt
<eoban. il. 24.329>	Pectoribus dubiis. cum mox Priameia coniux
<eoban. il. 24.330>	Astitit aegra animo, calicem praedulcis Iacchi
<eoban. il. 24.331>	Impletum retinens manibus, sic deinde profatur:
<eoban. il. 24.332>	Hoc libato Iovi patri, veniamque rogato,
<eoban. il. 24.333>	Foelicemque ora reditum. postquam ista voluntas
<eoban. il. 24.334>	Certa sedet, nec te sententia mutat eundi.
<eoban. il. 24.335>	Hoc auro libato Iovi, qui montibus Idae
<eoban. il. 24.336>	Praesidet, et tota quem nos veneramur ab urbe
<eoban. il. 24.337>	Spectantes, ut mittat avem quam diligit ipse
<eoban. il. 24.338>	Plus aliis, quae dextra volans tibi nuncia, foelix
<eoban. il. 24.339>	Deferat augurium: qua visa scilicet ausis
<eoban. il. 24.340>	Castra petens Danaum, celsas invisere naves:
<eoban. il. 24.341>	Quam nisi demittit dextram tibi Iuppiter, istis
<eoban. il. 24.342>	Ne te crede viris, ne te committe periclis.
<eoban. il. 24.343>	Reddidit huic breviter sic Laomedontius heros:
<eoban. il. 24.344>	Aequa petis coniux, nos aequa capessere fas est.
<eoban. il. 24.345>	Et pulchrum est orare Iovem, coeloque supinas
<eoban. il. 24.346>	Extendisse manus, si forte accommodet aurem
<eoban. il. 24.347>	Vocibus, et venia donet miseratus egentes.
<eoban. il. 24.348>	Dixit: et ancillae Tamiae mandabat, et undas
<eoban. il. 24.349>	Iussa tulit puras manibus, pelvimque tenebat.
<eoban. il. 24.350>	Tum calicem fulgentem auro, Bacchoque repletum
<eoban. il. 24.351>	Accipiens manibus, Laenaeum libat honorem,
<eoban. il. 24.352>	Sublatis in coelum oculis. sic deinde precatur:
<eoban. il. 24.353>	Iuppiter, Idaeas qui maximus incolis arces,
<eoban. il. 24.354>	Da pater, ut placido me pectore saevus Achilles
<eoban. il. 24.355>	Accipiat: dextro et volucrem demitte volatu,
<eoban. il. 24.356>	Qua tibi non alia est acceptior utiliorve,
<eoban. il. 24.357>	Qua visa Danaum naves et castra subire
<eoban. il. 24.358>	Non metuam. tales rumpentem pectore voces
<eoban. il. 24.359>	Iuppiter audivit, summa miseratus ab Ida:
<eoban. il. 24.360>	Et mox misit avem, quam Percnon nomine dicunt
<eoban. il. 24.361>	Ipsi congenito: quae dextro celsa volatu
<eoban. il. 24.362>	Pergama lustrabat circum, ceu fulva ferarum
<eoban. il. 24.363>	Venatrix, volitansque ingentes explicat alas,
<eoban. il. 24.364>	Tam late quam porta solet reserata patere,
<eoban. il. 24.365>	Ingressus thalamum quam liquit dives apertam.
<eoban. il. 24.366>	Qua visa laetati animis velut omine dextro,
<eoban. il. 24.367>	Ipse citus currum Priamus conscendit, et altis
<eoban. il. 24.368>	Axibus invehitur. resonant longa atria circum,
<eoban. il. 24.369>	Aulaque, et ingentes longae testudinis arcus.
<eoban. il. 24.370>	Anteibant muli, qui pondera prima trahebant,
<eoban. il. 24.371>	Quos flagris auriga senex Idaeus agebat.
<eoban. il. 24.372>	Pone suos urgebat equos rex ipse flagello,
<eoban. il. 24.373>	Prosequitur lachrymis abeuntem turba suorum,
<eoban. il. 24.374>	Et generi, natique, velut manifesta petentem
<eoban. il. 24.375>	Exilia. at postquam in campum procul urbe relicta
<eoban. il. 24.376>	Devenere, retro generi natique reversi,
<eoban. il. 24.377>	Quisque suas rediere domos. hos aequora campi
<eoban. il. 24.378>	Verrentes, summo miseratus ab aethere spectans
<eoban. il. 24.379>	Iuppiter, his Maia genitum compellat amice:
<eoban. il. 24.380>	Vade, senem Priamum comitare, Argiva petentem
<eoban. il. 24.381>	Castra, citasque rates. tuus est labor iste, tuumque
<eoban. il. 24.382>	Officium hoc. age falle dolo, ne sentiat hostis,
<eoban. il. 24.383>	Aut prius advertat quisquam, quam in castra superbi
<eoban. il. 24.384>	Venerit Aeacidae. Iam nunc iter arripe, pennis
<eoban. il. 24.385>	Labere. At ille patris magni parere parabat
<eoban. il. 24.386>	Imperio, et pedibus primum talaria nectit
<eoban. il. 24.387>	Aurea, quae sublimem alis, sive aequora supra
<eoban. il. 24.388>	Seu terram rapido pariter cum flamine portant.
<eoban. il. 24.389>	Tum virgam capit, hac animas ille evocat orco
<eoban. il. 24.390>	Pallentes, alias sub tristia tartara mittit,
<eoban. il. 24.391>	Dat somnos, adimitque, et lumina morte resignat.
<eoban. il. 24.392>	Illa fretus agit ventos, et turbida tranat
<eoban. il. 24.393>	Nubila. iamque volans sese Hellespontia circum
<eoban. il. 24.394>	Littora, Troianos per noctem immittit in agros,
<eoban. il. 24.395>	Agresti similis iuveni, cui gratior aetas
<eoban. il. 24.396>	Induit aspersas prima lanugine malas.
<eoban. il. 24.397>	Iam Priamus magni ad tumulum pervenerat Ili,
<eoban. il. 24.398>	Illic sistere equos iussit, frenisque solutos
<eoban. il. 24.399>	E fluvio relevare sitim. Iam sole fugato
<eoban. il. 24.400>	Humida nox fuscis tellurem circuit alis.
<eoban. il. 24.401>	Hic iuvenem praeco venientem Atlantide natum
<eoban. il. 24.402>	Sensit, et ad Priamum conversus: Protinus, inquit,
<eoban. il. 24.403>	Consule Dardanida sate Laomedonte, quod in rem
<eoban. il. 24.404>	Sit nostram: video ecce virum properare per umbram,
<eoban. il. 24.405>	En tibi, nunc miserae suprema pericula vitae
<eoban. il. 24.406>	Incidimus, venit hora mali praenuncia fati:
<eoban. il. 24.407>	Aut age carpe fugam, genibusve advolvere mecum
<eoban. il. 24.408>	Ipsius, et veniam supplex pete, forsan in illo
<eoban. il. 24.409>	Dextrae aliquid pietatis erit, miserebitur ultro.
<eoban. il. 24.410>	Sic ait. at Priamo gelidum formidine pectus
<eoban. il. 24.411>	Diriguit, steteruntque comae, et languentia membra
<eoban. il. 24.412>	Torpuit. at Maia genitus iam proximus ipsi
<eoban. il. 24.413>	Adstitit, atque senem dextra complexus inermem,
<eoban. il. 24.414>	Quo pater (inquit) in hoc tam serae tempore noctis
<eoban. il. 24.415>	Currusque et mulos et equos agis? omnia passim
<eoban. il. 24.416>	Tempore quo dulces captant animalia somnos.
<eoban. il. 24.417>	Anne truces, qui non procul hinc sua castra locarunt,
<eoban. il. 24.418>	Horrescis Danaos? quorum si visus ab ullo
<eoban. il. 24.419>	Nocte sub hac fueris tristi, tot pondera ducens,
<eoban. il. 24.420>	Tot merces, tot munera agens, quam rere futuram
<eoban. il. 24.421>	Mentem animumque tibi, cum nec tibi fortior aetas
<eoban. il. 24.422>	Sufficiant vires, nec sit comes utilis armis,
<eoban. il. 24.423>	Nec vim propulsare manu victrice queatis
<eoban. il. 24.424>	Si prior intulerit quisquam. quam ne tibi quisquam
<eoban. il. 24.425>	Inferat, ipse adero custos tibi, denique agendae
<eoban. il. 24.426>	Duxque comesque viae: tantum ne quid male de me
<eoban. il. 24.427>	Ipse tibi metuas, qui te mihi patris amati
<eoban. il. 24.428>	Esse loco ducam. Sic ille. at Troius heros
<eoban. il. 24.429>	Reddidit haec: Sunt vera quidem, carissime fili,
<eoban. il. 24.430>	Omnia quae memoras: sed adhuc me numina divum
<eoban. il. 24.431>	Respiciunt, qui te talem misere, viarum
<eoban. il. 24.432>	Qui mihi dux esses, propulsatorque malorum,
<eoban. il. 24.433>	Qui validas habeas iuvenili in corpore vires,
<eoban. il. 24.434>	Atque animo sapias, et formae munere praestes.
<eoban. il. 24.435>	O fortunatos, qui te genuere parentes.
<eoban. il. 24.436>	Reddidit huic iterum prognatus Atlantide Maia:
<eoban. il. 24.437>	Recte haec o senior. Sed nunc edissere, quonam
<eoban. il. 24.438>	Munera tam preciosa feras? an forte remotos
<eoban. il. 24.439>	Orbe alio populos quaeras, ubi talia possint
<eoban. il. 24.440>	Salva manere tibi? an capiendum linquitis altum
<eoban. il. 24.441>	Ilion, et fugitis, postquam fortissimus armis
<eoban. il. 24.442>	Filius occubuit nuper tuus, et neque cessant
<eoban. il. 24.443>	Urgere instantes bello tua moenia Graii.
<eoban. il. 24.444>	Tum Priamus: Quis enim iuvenum, quis es optime? qui te
<eoban. il. 24.445>	Tam fortunati talem genuere parentes?
<eoban. il. 24.446>	Tam bene qui nati novisti fata perempti?
<eoban. il. 24.447>	Cui sic Mercurius: Tentas pater optime, qui me
<eoban. il. 24.448>	Percontare, ubinam mihi sit clarissimus Hector
<eoban. il. 24.449>	Cognitus. hunc durae medio in certamine pugnae
<eoban. il. 24.450>	Aspexi, postquam ad naves egisset Achivos,
<eoban. il. 24.451>	Sterneret et ferro, sumque admiratus in armis
<eoban. il. 24.452>	Invictum. nec enim bello tum fortis Achilles
<eoban. il. 24.453>	Adfuit, iratus regi non aequa patranti.
<eoban. il. 24.454>	Illi me comitem navis tulit una eademque
<eoban. il. 24.455>	Myrmidonum de gente satum, genitore creatum
<eoban. il. 24.456>	Divitiis florente Polyctore: qui tamen aevo
<eoban. il. 24.457>	Nunc tibi persimilis, cedentes computat annos.
<eoban. il. 24.458>	Sex habet ille domi natos, me praeter, euntem
<eoban. il. 24.459>	Haec in bella malis avibus. nunc verus ab ipsis
<eoban. il. 24.460>	Navibus advenio tibi nuncius, aurea postquam
<eoban. il. 24.461>	Crastina lux aderit, cuncti educentur Achivi
<eoban. il. 24.462>	In pugnam, propiusque urbem sua castra locabunt.
<eoban. il. 24.463>	Aegre namque duces patiuntur, tempore tanto
<eoban. il. 24.464>	Sic frustra in castris tot se exhausisse labores.
<eoban. il. 24.465>	Tum senior: Magni si tu comes (inquit) Achillis
<eoban. il. 24.466>	Fidus es, haec mihi nunc edissere vera roganti,
<eoban. il. 24.467>	An meus ante citas naves iacet Hector? an ipsum
<eoban. il. 24.468>	Concisum absumpsere canes? Atlantide natus
<eoban. il. 24.469>	Reddidit huic: Non ulla illum volucrumve ferarumve
<eoban. il. 24.470>	Exanimem potuere avido contingere morsu
<eoban. il. 24.471>	Hactenus: at iacet ad naves exangue cadaver,
<eoban. il. 24.472>	A pluvia ventisque loci munimine tutum.
<eoban. il. 24.473>	Iam ter quarta dies agitur, neque membra fathiscunt
<eoban. il. 24.474>	Corporis, aut immundarum appetit ulla ferarum,
<eoban. il. 24.475>	Quae laniare solent nuper data corpora leto.
<eoban. il. 24.476>	Illum autem quoties stellis Aurora fugatis
<eoban. il. 24.477>	Exoritur, trahit exanimis circum ossa Patrocli
<eoban. il. 24.478>	Turpiter, attamen haud tabo consumitur ullo,
<eoban. il. 24.479>	Visu pulcher adhuc: tanquam vigor ille iuventae
<eoban. il. 24.480>	Qui fuerat vivo, maneat quoque morte perempto.
<eoban. il. 24.481>	Sparsa cruore rubent et adhuc dum vulnera, quamvis
<eoban. il. 24.482>	Exanimem telis multi petiere iacentem.
<eoban. il. 24.483>	Sic pia cura Deos tangit, defuncta tueri
<eoban. il. 24.484>	Nati membra tui, quos ille colebat amico
<eoban. il. 24.485>	Vivus adhuc animo, peragens sacra omnibus aris.
<eoban. il. 24.486>	Nonnihil his dictis senior gavisus, ad isthaec
<eoban. il. 24.487>	Talia respondit: Res est pulcherrima, fili,
<eoban. il. 24.488>	Munera diis offerre. etenim dum fata sinebant
<eoban. il. 24.489>	Semper honore deos coluit meus Hector ad aras
<eoban. il. 24.490>	Praecipuo. non immemores sunt illius ergo,
<eoban. il. 24.491>	Hac ne in morte quidem. nunc quem tibi trado decorum
<eoban. il. 24.492>	Sume libens calicem, divisque faventibus isthinc
<eoban. il. 24.493>	Eripiens, duc me ad magni tentoria Achillis.
<eoban. il. 24.494>	Huic contra: Quid me tentas? Cyllenius inquit.
<eoban. il. 24.495>	Et si me iuvenilis adhuc, te grandior aetas
<eoban. il. 24.496>	Occupat, haud etiam mihi persuadebis ut ullum
<eoban. il. 24.497>	Ignaro accipiam meritorum munus Achille.
<eoban. il. 24.498>	Namque ipsum metuo, ne sumpto munere furti
<eoban. il. 24.499>	Arguar, unde malum veniat mihi. munera serva
<eoban. il. 24.500>	Tu tua. si sit opus, te altum comitabor ad Argos
<eoban. il. 24.501>	Vel navi, vel terra etiam, ducamque volentem
<eoban. il. 24.502>	Quo te cunque ferat ratio, quod nemo profecto
<eoban. il. 24.503>	Culparit, neque restiterit vesanus eunti.
<eoban. il. 24.504>	Dixerat, et iumenta manu currumque volantem
<eoban. il. 24.505>	Impulit, et frenos capiens mordaxque flagellum
<eoban. il. 24.506>	Ingentes afflavit equis in corpora vires.
<eoban. il. 24.507>	Iamque simul muri turres fossasque subibant,
<eoban. il. 24.508>	Hic ubi custodes starent ad limina portae
<eoban. il. 24.509>	A coena vigiles, illorum pectora somno
<eoban. il. 24.510>	Leniit, immittens dulcem per membra soporem
<eoban. il. 24.511>	Mercurius: furtimque amotis limina pandit
<eoban. il. 24.512>	Vectibus, ingreditur Priamus: quem munera secum
<eoban. il. 24.513>	Portantem, ad magni tentoria duxit Achillis,
<eoban. il. 24.514>	Quae caesa summis in montibus abiete regi
<eoban. il. 24.515>	Myrmidones fecere suo, trabibusque coactis
<eoban. il. 24.516>	Constituere aulam in medio, sed culmina foeno
<eoban. il. 24.517>	Contexere levi, claudit sera lignea portam,
<eoban. il. 24.518>	Vix illam poterant foribus tres addere Graium
<eoban. il. 24.519>	Viribus enixi, vix illam evellere contra
<eoban. il. 24.520>	Quam solus praestante manu librabat Achilles.
<eoban. il. 24.521>	Postquam introgressi, curru deus exilit alto,
<eoban. il. 24.522>	Humanam exutus faciem, capitisque decorum
<eoban. il. 24.523>	Effulsit iubar. Is Priamo sic ore profatur:
<eoban. il. 24.524>	Sum deus, o senior, generatus Atlantide Maia
<eoban. il. 24.525>	Mercurius, tibi dux alto demissus Olympoquis sit aperit.
<eoban. il. 24.526>	Ab Iove, nunc me hinc proripiam, ne forsan Achilles
<eoban. il. 24.527>	Me videat, neque enim fas immortalia Divum
<eoban. il. 24.528>	Numina, tam facile ostendi mortalibus aegris.
<eoban. il. 24.529>	Tu tamen ingressus genua amplexare superbi
<eoban. il. 24.530>	Aeacidae, per et aequaevi tibi fata parentis,
<eoban. il. 24.531>	Et per in hunc tantum formosae matris amorem,
<eoban. il. 24.532>	Per nati iuvenile decus venerare, precatur
<eoban. il. 24.533>	Pectora dura, truces animos, fastumque remittat.
<eoban. il. 24.534>	Sic memorans, subito clarum repetivit Olympum.
<eoban. il. 24.535>	Desilit in terram Priamus, currumque relinquens
<eoban. il. 24.536>	Idaeo commendat equos, rectaque ad Achillem
<eoban. il. 24.537>	Ingreditur. cui cum sociis ad sera sedenti
<eoban. il. 24.538>	Fercla, ministrabant mensae gratissimus ipsi
<eoban. il. 24.539>	Automedon, gravibusque vir inclytus Alcimus armis.
<eoban. il. 24.540>	Necdum finis enim fuerat potusve cibive,
<eoban. il. 24.541>	Intrantem Priamum sociorum nemo notarat.
<eoban. il. 24.542>	Qui supplex manibus genua amplexatus Achillis,
<eoban. il. 24.543>	Oscula delibat manibus, quas ille tot olim
<eoban. il. 24.544>	Caedibus, et Priami natorum sanguine fuso
<eoban. il. 24.545>	Tinxerat. obstupuit visu Peleius heros,
<eoban. il. 24.546>	Obstupuere alii miracula tanta videntes.
<eoban. il. 24.547>	Non secus ac patria extorris pro caede patrata
<eoban. il. 24.548>	Si quis in exilium veniat, populosque requirat
<eoban. il. 24.549>	Externos, cuncti hunc homines mirantur, et horrent:
<eoban. il. 24.550>	Tunc Priamum socii demirabantur Achillis,
<eoban. il. 24.551>	Alter in alterius iactantes lumina vultus.
<eoban. il. 24.552>	Tunc Priamus magnum sic est affatus Achillem:
<eoban. il. 24.553>	Esto memor patris, oro, tui fortissime Achilles,
<eoban. il. 24.554>	Iam senis, aequaevique mihi, quem forsitan hostis
<eoban. il. 24.555>	Vicinus populatur, agens incendia, praedas:
<eoban. il. 24.556>	Nec patriae qui iura manu defendere, quenquam,
<eoban. il. 24.557>	Nec cui se committat habet: si vivere tantum
<eoban. il. 24.558>	Te sciat, et superesse, animo laetabitur, et spe
<eoban. il. 24.559>	Ducetur miserae rediturum a littore Troiae,
<eoban. il. 24.560>	Te sibi victorem, spoliisque et rebus onustum
<eoban. il. 24.561>	Innumeris. verum ipse infoelicissimus omnes
<eoban. il. 24.562>	Inter mortales, cui tot modo pignora longe
<eoban. il. 24.563>	Optima natorum fuerant, quos nunc tamen omnes
<eoban. il. 24.564>	Lugeo: nullus enim superest. hi namque fuerunt
<eoban. il. 24.565>	Quinquaginta omnes, quando huc venistis Achivi,
<eoban. il. 24.566>	Ex aliis alios genitos, sed matre ab eadem
<eoban. il. 24.567>	Ter sex atque unum genui melioribus annis,
<eoban. il. 24.568>	Quorum praecipui sumptis cecidere sub armis.
<eoban. il. 24.569>	Sed mihi qui patriae fuerat defensor, et urbis
<eoban. il. 24.570>	Certa salus, hunc tu nuper fortissime Graium,
<eoban. il. 24.571>	Pro patria gravibus pugnantem fortiter armis
<eoban. il. 24.572>	Hectora, iucundo spoliasti lumine vitae.
<eoban. il. 24.573>	Cuius ego haec ergo redimendi munera portans,
<eoban. il. 24.574>	Huc ad te venio supplex, miserere precantis
<eoban. il. 24.575>	Supplicis, exaudi lachrymas, pia verba, querelas,
<eoban. il. 24.576>	Et reverere deos, subeat genitoris imago
<eoban. il. 24.577>	Cara animum tibi: quo longe infoelicior, isthaec
<eoban. il. 24.578>	Perpetior mala, quae nondum e mortalibus ullus
<eoban. il. 24.579>	Pertulit. en supplex veneror genua ipsa, tuasque
<eoban. il. 24.580>	Victrices en tango manus, atque oscula figo
<eoban. il. 24.581>	Huic dextrae, quae tot natis me reddidit orbum.
<eoban. il. 24.582>	Fletibus his etiam lachrymas excussit Achilli,
<eoban. il. 24.583>	Admonito desiderio patris. ocyus ambo
<eoban. il. 24.584>	Flebant: hic Pelei grandaevi fata parentis,
<eoban. il. 24.585>	Patroclique sui: mortem Hectoris ille perempti:
<eoban. il. 24.586>	Ut lachrymas et iam sociis astantibus ambo
<eoban. il. 24.587>	Excuterent. posito fletu consurgit Achilles,
<eoban. il. 24.588>	Erexitque senem placide, dextraque prehensum
<eoban. il. 24.589>	Erectum statuit, senium miseratus, et aevo
<eoban. il. 24.590>	Incanum caput, et barbam squalore madentem.
<eoban. il. 24.591>	Tum breviter gemitu verba impediente profatur:
<eoban. il. 24.592>	Ah miser, extremo longaevae in tempore vitae,
<eoban. il. 24.593>	Tot mala, tot casus tristes, tot passe labores:
<eoban. il. 24.594>	Quo pacto, quo praesidio, quo numine fretus,
<eoban. il. 24.595>	Ausus es Argivas procul huc accedere naves,
<eoban. il. 24.596>	Castra inimica petens? potuisti denique vultus
<eoban. il. 24.597>	Aspectumque viri, qui te tot reddidit orbum
<eoban. il. 24.598>	Pignoribus, perferre senex? tibi ferrea credam
<eoban. il. 24.599>	Pectora sunt. verum mihi nunc assiste, parumper
<eoban. il. 24.600>	Hoc mecum in solio residens, curam atque dolores
<eoban. il. 24.601>	Comprime, nil prosunt lachrymae sine fine profusae.
<eoban. il. 24.602>	Sic enim statuere dei mortalibus aegris,
<eoban. il. 24.603>	Ut vitam moerore refertam et luctibus aegram
<eoban. il. 24.604>	Traducant: sine tristitia coelestibus aevum
<eoban. il. 24.605>	Omne sit, et nullos possint sentire dolores.
<eoban. il. 24.606>	Praeterea posuisse Iovem duo vasa loquuntur
<eoban. il. 24.607>	Ante fores, primoque domus in limine coeli,
<eoban. il. 24.608>	Quae sint muneribus dandis mortalibus aegris
<eoban. il. 24.609>	Plena, bonis aliud, peioribus illud abundet.
<eoban. il. 24.610>	E quibus, ut voluit, deus omnia sortibus aequis
<eoban. il. 24.611>	Distribuat generi humano, simul omnia miscens,
<eoban. il. 24.612>	Nunc bona, nunc mala, nunc laeva, nunc lance foecunda.
<eoban. il. 24.613>	Cui mala contigerint, curae hunc exponit iniquae,
<eoban. il. 24.614>	Tristibus erumnis, miserique laboribus aevi.
<eoban. il. 24.615>	Vivet enim neque diis gratus, neque gentibus ullis.
<eoban. il. 24.616>	Sic bona Peleo patri permulta dederunt,
<eoban. il. 24.617>	Iuppiter et divi reliqui: praegrandibus omnes
<eoban. il. 24.618>	Divitiis opibusque potens superabat, et acrem
<eoban. il. 24.619>	Myrmidonas lata populum ditione tenebat,
<eoban. il. 24.620>	Sortitus mortalis adhaec connubia divae.
<eoban. il. 24.621>	Non tamen effugit durae ludibria sortis,
<eoban. il. 24.622>	Fractus et ipse malis: nec enim cara extitit ipsi
<eoban. il. 24.623>	Ulla domi soboles, me praeter, in anxia natum
<eoban. il. 24.624>	Tempora, nec serae visurum fata senectae,
<eoban. il. 24.625>	Nunc procul a patria, bello spoliisque superba
<eoban. il. 24.626>	Vastantem tua regna manu, finesque tuorum.
<eoban. il. 24.627>	Te quoque foelicem quondam regnasse loquuntur,
<eoban. il. 24.628>	Et late imperium tenuisse potentibus armis,
<eoban. il. 24.629>	Quantum dives abhinc Lesbos paret, et resonantis
<eoban. il. 24.630>	Unda capax Phrygiae circumfluit Hellesponti:
<eoban. il. 24.631>	Tantis te regnasse opibus, te talibus auctum
<eoban. il. 24.632>	Tot natis memorant, florem transisse iuventae.
<eoban. il. 24.633>	Nunc postquam superi te tam crudelibus actum
<eoban. il. 24.634>	Cladibus affecere, premunt te bella, videsque
<eoban. il. 24.635>	Circum urbem tristes pugnas caedesque tuorum
<eoban. il. 24.636>	Semper, et assiduo perfundi sanguine campos.
<eoban. il. 24.637>	Verum age, siste pias lachrymas, moestumque dolorem
<eoban. il. 24.638>	Comprime. prorsus enim nil proderit ille iacenti
<eoban. il. 24.639>	Exanimi, neque restituent vitalibus auris
<eoban. il. 24.640>	Extinctum lachrymae, sed peius et acrius ipsum
<eoban. il. 24.641>	Forsitan afficiunt. sic fatus, deinde quievit.
<eoban. il. 24.642>	Cui senior Priamus: Ne vero, maxime Graium,
<eoban. il. 24.643>	Ut sedeam ne quaeso iube, dum cassa sepulchro
<eoban. il. 24.644>	Hectoris ossa iacent. quin tu nunc ergo ligatum
<eoban. il. 24.645>	Solve age, ut aspiciam, tecumque haec munera sumens
<eoban. il. 24.646>	Aufer, et in patriam redeas foeliciter opto,
<eoban. il. 24.647>	Dum concessa tuo sit munere vita superstes
<eoban. il. 24.648>	Haec mihi, et aethereum spectem te vindice solem.
<eoban. il. 24.649>	Hunc torve aspiciens sic reddidit acer Achilles:
<eoban. il. 24.650>	Ne toties hortare senex, ut solvere pergam
<eoban. il. 24.651>	Hectora. namque volens solvam, quia caerula mater
<eoban. il. 24.652>	Diva Thetis, quae me peperit, sene nata marino,
<eoban. il. 24.653>	Ab Iove iussa ferens venit: qui reddere corpus
<eoban. il. 24.654>	Hectoreum tibi me iubet. huic parere necesse est.
<eoban. il. 24.655>	Te quoque nescio quis deus huc comitatur euntem,
<eoban. il. 24.656>	Ut video. nec enim quisquam, licet inclytus esset
<eoban. il. 24.657>	Viribus, aut multum iuvenili robore pollens,
<eoban. il. 24.658>	Ausus in haec gressus hostilia castra tulisset,
<eoban. il. 24.659>	Mortalis neque decepto custode serarum
<eoban. il. 24.660>	Claustra resolvisset: Quare hinc absiste querelis,
<eoban. il. 24.661>	Et lachrymis impone modum, finemque dolori.
<eoban. il. 24.662>	Non ego te quamvis humilem dimittere possem
<eoban. il. 24.663>	Hinc quoquam generose senex, nisi magna voluntas
<eoban. il. 24.664>	Me Iovis urgeret: nec fatus plura, quievit.
<eoban. il. 24.665>	Territus his senior dictis parebat Achilli.
<eoban. il. 24.666>	Protinus ille ferox robusti more leonis
<eoban. il. 24.667>	Prosiluit, comitesque duos trahit, Alcimon, atque
<eoban. il. 24.668>	Automedonta bonum, quos post confecta Patrocli
<eoban. il. 24.669>	Funera, praecipuos coluit. tum lora resolvunt
<eoban. il. 24.670>	A curru, atque ab equis. et mox praecone vocato
<eoban. il. 24.671>	Munera deportant tentoria in alta, relictis
<eoban. il. 24.672>	Palliolis tantum geminis, tunicaque tegentes
<eoban. il. 24.673>	Hectoris exanimes artus. tum mandat Achilles,
<eoban. il. 24.674>	Membra lavent famulae, conspergant vulnera lymphis,
<eoban. il. 24.675>	Ungentes oleo: ne forte exangue cadaver
<eoban. il. 24.676>	Aspiciens Priamus, nimio sese ipse dolore
<eoban. il. 24.677>	Conficeret miser, et lachrymas renovaret inanes:
<eoban. il. 24.678>	Neve senem, nimio fletu turbatus Achilles,
<eoban. il. 24.679>	Interimat. iam lauta levant, curruque reponunt
<eoban. il. 24.680>	Membra viri, tunicaque artus pallisque tegentes,
<eoban. il. 24.681>	Aeacides lecto impositum componit. at alto
<eoban. il. 24.682>	In curru sternunt socii, stratoque reponunt
<eoban. il. 24.683>	Hectoris exanimes lacerati corporis artus.
<eoban. il. 24.684>	Tum secum gemitu Pelides fatur oborto:
<eoban. il. 24.685>	Parce meo Patrocle animo carissime nuper,
<eoban. il. 24.686>	Parce apud infernos manes, umbrasque silentes,
<eoban. il. 24.687>	Si forte audieris me corpus inane parenti
<eoban. il. 24.688>	Restituisse seni Hectoreum: nam praemia magna,
<eoban. il. 24.689>	Donaque digna dedit, quae tecum partiar aeque
<eoban. il. 24.690>	Ac decet. haec fatus, repetit tentoria: pulchroque
<eoban. il. 24.691>	In solio residens, quem liquerat ante, tacentem
<eoban. il. 24.692>	Alloquitur Priamum: Tuus (inquit) filius Hector
<eoban. il. 24.693>	Nexibus exemptus, iacet intra limina, lecto
<eoban. il. 24.694>	Compositus: quod tu supplex paulo ante rogabas.
<eoban. il. 24.695>	Cras ubi purpureos aurora reduxerit ortus,
<eoban. il. 24.696>	Ipsum conspicias, atque in Troiana licebit
<eoban. il. 24.697>	Moenia sublatum referas: nunc tempus, ut aegri
<eoban. il. 24.698>	Corpora curemus, luctum et mittamus acerbum.
<eoban. il. 24.699>	Namque et pulchra comas Niobe postquam edita vidit
<eoban. il. 24.700>	Funera natorum ter quattuor, obruta luctu
<eoban. il. 24.701>	Indulsit mensis tamen, atque alimenta recepit.
<eoban. il. 24.702>	Sex etenim puerosque mares, totidemque puellas
<eoban. il. 24.703>	Enixa est utero, quorum illos Delius arcu
<eoban. il. 24.704>	Letifero occidit, tulit has irata Diana:
<eoban. il. 24.705>	Quod se praetulerit Latonae stulta parenti,
<eoban. il. 24.706>	Quod geminos tantum Latona enixa tulisset,
<eoban. il. 24.707>	Se bis sex peperisse animo iactabat inani.
<eoban. il. 24.708>	Hi gemini tamen hos omnes arcu atque sagittis
<eoban. il. 24.709>	Confecere suis: qui ter tribus usque diebus
<eoban. il. 24.710>	Immundo iacuere solo, sine honore sepulchri.
<eoban. il. 24.711>	(Non etenim extabat quisquam, qui corpora humaret,
<eoban. il. 24.712>	Cum populum in lapides vertisset Iuppiter omnem)
<eoban. il. 24.713>	At decima superi miserati luce iacentes,
<eoban. il. 24.714>	Mandavere solo: sic illa miserrima natis
<eoban. il. 24.715>	Orba tot egregiis, non est oblita ciborum.
<eoban. il. 24.716>	Et nunc ad Sipylum vacuis in montibus illam
<eoban. il. 24.717>	Stare ferunt lapidem, qua strata cubilia nymphae
<eoban. il. 24.718>	Circum mille tenent Acheloides, atque ibi gaudent
<eoban. il. 24.719>	Ducere saepe choros. ubi quamvis saxea, divis
<eoban. il. 24.720>	Supplicia expendit. mensis nunc ergo vacemus
<eoban. il. 24.721>	Nos quoque dive senex, fructuque valente ciborum
<eoban. il. 24.722>	Corpora curemus: tum demum luce propinqua
<eoban. il. 24.723>	Ipse tuum referes super ardua Pergama natum,
<eoban. il. 24.724>	Tum lachrymis illi persolvas iusta licebit.
<eoban. il. 24.725>	Talia fatus, ovem mactabat protinus albam.
<eoban. il. 24.726>	Tergora diripiunt costis, et viscera nudant,
<eoban. il. 24.727>	Atque in frusta secant socii, verubusque trementes
<eoban. il. 24.728>	Infigunt artus: Cereris tum dona canistris
<eoban. il. 24.729>	Expedit Automedon, carnem discindit Achilles,
<eoban. il. 24.730>	Partiturque viris: sic demum ante ora paratis
<eoban. il. 24.731>	Accumbunt epulis. postquam autem exemptus edendi
<eoban. il. 24.732>	Est amor, et compressa sitis, mensaeque remotae,
<eoban. il. 24.733>	Dardanides Priamus magnum admiratur Achillem,
<eoban. il. 24.734>	Quam forma similis diis immortalibus esset,
<eoban. il. 24.735>	Corpore quam valido. speciem miratur Achilles
<eoban. il. 24.736>	Laomedontiadae, quam verba diserta loquatur,
<eoban. il. 24.737>	Os oculosque tuens iamdudum et membra loquentis
<eoban. il. 24.738>	Omnia. sic postquam facto iam fine quierunt,
<eoban. il. 24.739>	Alter in alterius defigere corpore vultus,
<eoban. il. 24.740>	Talibus Iliades senior compellat Achillem:
<eoban. il. 24.741>	Diis genite Aeacida, placidam permitte quietem
<eoban. il. 24.742>	Nunc tandem precor, et sine me requiescere fessum
<eoban. il. 24.743>	Tot curis, fractumque malis. nam tempore ab illo,
<eoban. il. 24.744>	Quo manibus, mea vita, tuis fortissimus Hector
<eoban. il. 24.745>	Occubuit, nulli venere in nostra sopore
<eoban. il. 24.746>	Lumina: sic misere crucior noctesque diesque
<eoban. il. 24.747>	Pulvere foedatus canos. nunc corpora primum
<eoban. il. 24.748>	Firmavique cibis, et vina ardentia sumpsi.
<eoban. il. 24.749>	Tum sociis atque ancillis mandabat Achilles,
<eoban. il. 24.750>	Accelerent sternantque thoros, et mollibus ornent
<eoban. il. 24.751>	Tegminibus, pulchrosque aptent in strata tapetas,
<eoban. il. 24.752>	Purpureisque aulea parent radiantia villis,
<eoban. il. 24.753>	Omnia regifico luxu, tum lampade sumpta
<eoban. il. 24.754>	Constravere duos thalamos, tum fortis Achilles
<eoban. il. 24.755>	Subridens: I carpe (inquit) dulcissima somni
<eoban. il. 24.756>	Munera, dive senex: nec te res ulla moretur,
<eoban. il. 24.757>	Quo minus in thalamum hinc abeas, ne te quis Achivum
<eoban. il. 24.758>	Huc veniens (nam saepe solent in nostra venire
<eoban. il. 24.759>	Limina) deprensum obscura sub nocte Tyranno
<eoban. il. 24.760>	Nunciet Atridae, qui me haec tibi munera cogat
<eoban. il. 24.761>	Reddere, et exanimes retinere hic Hectoris artus.
<eoban. il. 24.762>	Verum edissere nunc, quot nato iusta diebus
<eoban. il. 24.763>	Persolves, ut ego a pugna bellique tumultu
<eoban. il. 24.764>	Contineam Graios totidem: cui talia fato,
<eoban. il. 24.765>	Reddidit ista senex: Quod si placet (inquit) honores
<eoban. il. 24.766>	Ut nato exhibeam dignos (pulchre omnia nosti
<eoban. il. 24.767>	Ut conclusi intra claudamur moenia, ut absit
<eoban. il. 24.768>	Caedua sylva procul, metuant simul omnia Troes)
<eoban. il. 24.769>	Flere novem permitte dies exangue cadaver,
<eoban. il. 24.770>	Quod decima mandemus humo, populumque vocatum
<eoban. il. 24.771>	Accipiamus amico epulo, tum busta sepulchri
<eoban. il. 24.772>	Undecima statuemus: et hanc, quae prima sequetur,
<eoban. il. 24.773>	Si libet in pugnam vires producet utrinque.
<eoban. il. 24.774>	Reddidit huic iterum contra Peleius heros:
<eoban. il. 24.775>	Esto ac ipse iubes, magnae rex inclyte Troiae,
<eoban. il. 24.776>	Tempus ad hoc faciam pax certa ut constet utrinque.
<eoban. il. 24.777>	Sic dicens, dextramque dedit, pacemque sequestram
<eoban. il. 24.778>	Firmavit, ne quid metuat: sic Troius heros
<eoban. il. 24.779>	Et praeco dormitum abeunt, in limine vasto
<eoban. il. 24.780>	Multa volutantes animo: sed fortis Achilles
<eoban. il. 24.781>	In thalamo cum formosa Briseidae sese
<eoban. il. 24.782>	Oblectans iacuit. Iam diique hominesque feraeque
<eoban. il. 24.783>	Carpebant placidi suavissima munera somni:
<eoban. il. 24.784>	Sed non Mercurium nocte hac sopor ullus habebat,
<eoban. il. 24.785>	Quin vigil ingentes volvit sub pectore curas,
<eoban. il. 24.786>	Ut tuto Priamum castris educat Achivum.
<eoban. il. 24.787>	Astitit ergo illi supra caput, atque ita fatur:
<eoban. il. 24.788>	Dormis, nec movet ulla tuae te cura salutis?
<eoban. il. 24.789>	O incaute senex: qui sic arma inter et hostes
<eoban. il. 24.790>	Hoc potes heu demens sub casu ducere somnos.
<eoban. il. 24.791>	Sed vigila, postquam es magno dimissus Achilli:
<eoban. il. 24.792>	Cui modo pro nato redimendo tanta dedisti
<eoban. il. 24.793>	Munera, quae ter tanta darent, tua pignora, nati,
<eoban. il. 24.794>	Ut te iterum vivum videant. nunc ergo soporem
<eoban. il. 24.795>	Excute: surge, fugam citus arripe, cuncta superbus
<eoban. il. 24.796>	Iam sciet Atrides, reliquorumque agmina Graium.
<eoban. il. 24.797>	Territus his senior dictis, consurgere mandans
<eoban. il. 24.798>	Excitat Idaeum, deus ipse adnectit habenas,
<eoban. il. 24.799>	Et curru submittit equos, tacitoque per hostes
<eoban. il. 24.800>	Dirigit incessu, strepitus ne forte rotarum
<eoban. il. 24.801>	Atque equitum sentire queant. iam tuta tenebant
<eoban. il. 24.802>	Flumina latiflui praeruptaque littora Xanthi,
<eoban. il. 24.803>	Quem genuit divumque parens hominumque creator.
<eoban. il. 24.804>	Hinc se Mercurius celeri pede tollit in auras,
<eoban. il. 24.805>	Et coelum repetit, roseos aurora iugales
<eoban. il. 24.806>	Iam coelo extulerat, miseris mortalibus almam
<eoban. il. 24.807>	Lucem restituens: miserae iam rettulit urbi
<eoban. il. 24.808>	Infoelix pater exanimem, sua vulnera, natum:
<eoban. il. 24.809>	Nec sensit reducem quisquam prior omnibus ipsum,
<eoban. il. 24.810>	Quam forma similis Veneri Cassandra superbae.
<eoban. il. 24.811>	Illa patrem curru invectum, voce illa valentem
<eoban. il. 24.812>	Praeconem, fratrisque iacens exangue cadaver,
<eoban. il. 24.813>	Prima animadversum vidit. tum lumina fletu
<eoban. il. 24.814>	Pulchra rigans, tales rupit de pectore questus.
<eoban. il. 24.815>	Aspicite, o Troes, qualem licet Hectora, vosque
<eoban. il. 24.816>	Troiades spectate cadaver inane perempti:
<eoban. il. 24.817>	Longe alium quando hunc in praelia nuper euntem
<eoban. il. 24.818>	Vidistis, iam sic patriae spectate relatum.
<eoban. il. 24.819>	His lachrymis dictisque omnem commovit et urbem,
<eoban. il. 24.820>	Et populum quis enim queat expers esse doloris
<eoban. il. 24.821>	Tam misero in casu? redeunti ad limina portae
<eoban. il. 24.822>	Occurrunt hinc uxor amans, hinc anxia mater,
<eoban. il. 24.823>	Haerentes curru: natum haec gemit, illa maritum,
<eoban. il. 24.824>	Amplexae miserum populo spectante cadaver.
<eoban. il. 24.825>	Et sic in lachrymis media intra limina portae
<eoban. il. 24.826>	Durasset populus, lucis nascentis ab ortu
<eoban. il. 24.827>	Solis ad occasum, curru nisi tristis ab alto
<eoban. il. 24.828>	Mandasset Priamus: spacium date, cedite eunti
<eoban. il. 24.829>	O Phryges, hinc lachrymis plus indulgere licebit
<eoban. il. 24.830>	Quemque domi. post haec super ardua Pergama ventum est,
<eoban. il. 24.831>	Stratus ubi exanimis lecto componitur Hector
<eoban. il. 24.832>	Perpulchro, molli, varioque toreumate sculpto.
<eoban. il. 24.833>	Cantores circum miseri lugubria fundunt
<eoban. il. 24.834>	Carmina: tum tristes funesta voce querelas
<eoban. il. 24.835>	Ingeminant moestae Iliades, matresque nurusque.
<eoban. il. 24.836>	Quas inter caput infoelix amplexa mariti
<eoban. il. 24.837>	Andromache, tales rupit de pectore questus:
<eoban. il. 24.838>	Cui me nunc miseram coniux optate relinquis,
<eoban. il. 24.839>	Et viduam, et florentem annis miserabilis aevi?
<eoban. il. 24.840>	Sic me, sic puerum linquis, quem numine laevo
<eoban. il. 24.841>	Sustulimus miseri? quem nunc manet exitus idem
<eoban. il. 24.842>	Qui me, qui reliquos, capiendae moenia Troiae
<eoban. il. 24.843>	Qui nunc cunque habitant, quos tu servare solebas,
<eoban. il. 24.844>	Quorum tu salvator eras. nam semper ab hoste
<eoban. il. 24.845>	Te custode nurus tutae matresque fuerunt,
<eoban. il. 24.846>	Quae nunc heu Danais servitum matribus ibunt.
<eoban. il. 24.847>	Cum quibus ipsa quoque abripiar, passura cubile
<eoban. il. 24.848>	Quod metuo victoris heri, passura labores,
<eoban. il. 24.849>	Vinculaque, et quae sunt permulta indigna relatu.
<eoban. il. 24.850>	At tu care puer, vel me in gravia ista sequeris
<eoban. il. 24.851>	Omnia, sub domino laturus multa superbo
<eoban. il. 24.852>	Quae te non deceant: vel te fortassis Achivum
<eoban. il. 24.853>	Arripiens aliquis, turri demittet ab alta
<eoban. il. 24.854>	Praecipitem, patri iratus, quod viderit olim
<eoban. il. 24.855>	Ipsius occubuisse manu natumve, patremve,
<eoban. il. 24.856>	Aut fratrem. siquidem multi periere sub ipsis
<eoban. il. 24.857>	Hectoris invicti manibus de gente Pelasgum.
<eoban. il. 24.858>	Nam bello truculentus erat, nec parcere norat
<eoban. il. 24.859>	Quos semel arripuit. nunc illum luget ademptum
<eoban. il. 24.860>	Omnis Troia virum, lachrymasque effundit inanes
<eoban. il. 24.861>	Ante sepulchralem thalamum. Sed tu mihi coniux
<eoban. il. 24.862>	Optime, perpetuas lachrymas, luctumque relinquis
<eoban. il. 24.863>	Et patri matrique tuis: hei, quod mihi dextram
<eoban. il. 24.864>	Non licuit dextra contingere fata ferentis
<eoban. il. 24.865>	Ultima, nec mandare aliquid, nec reddere voces
<eoban. il. 24.866>	Acceptas licuisse queror, quo fallere curas
<eoban. il. 24.867>	Et memor esse tui potuissem. Talibus illam
<eoban. il. 24.868>	Questibus oppletam, circumsonuere frequentes
<eoban. il. 24.869>	Matronae lachrymis, et foemineo ululatu.
<eoban. il. 24.870>	Hinc Hecube genitrix gemitus effundit aniles,
<eoban. il. 24.871>	Et misero tristes hac rumpit ab ore querelas:
<eoban. il. 24.872>	Hector amate mihi, ante alios carissime fili,
<eoban. il. 24.873>	Vivus adhuc diis gratus eras, qui nunc quoque servant
<eoban. il. 24.874>	Corporis exanimi pulchrum decus, et tua curant
<eoban. il. 24.875>	Vulnera, ne tabo aut sanie putrescere possint.
<eoban. il. 24.876>	Nunc mihi tot rapuit natos crudelis Achilles,
<eoban. il. 24.877>	Quos partim immensi trans vendidit aequora ponti,
<eoban. il. 24.878>	Vel Samon adductos, vel in altam transtulit Imbron,
<eoban. il. 24.879>	Aut Lemnon, portus infidos semper habentem.
<eoban. il. 24.880>	Te ferro caesum crudeli perfidus hostis
<eoban. il. 24.881>	Raptat, agens circum defuncti corpus amici
<eoban. il. 24.882>	Patrocli, quem tu tristi leto ante dedisti.
<eoban. il. 24.883>	Nec tamen hoc facto vitam revocavit amici.
<eoban. il. 24.884>	Redditus ipse tamen super ardua Pergama Troiae
<eoban. il. 24.885>	Nate iaces, nullo confectus corpora tabo,
<eoban. il. 24.886>	Tanquam vivus adhuc, et membra simillimus illi
<eoban. il. 24.887>	Quem pater ipse suo Phoebus percusserat arcu.
<eoban. il. 24.888>	Dixerat. at largo perfundens lumina fletu
<eoban. il. 24.889>	Tyndaris assurgit, funditque has ore querelas:
<eoban. il. 24.890>	Hector amate mihi, et nuper carissime levir:
<eoban. il. 24.891>	Namque vir et coniux Paris est mihi, scilicet idem
<eoban. il. 24.892>	Qui tibi frater erat, qui me has advexit in oras,
<eoban. il. 24.893>	Quae tamen o utinam periissem hos ante labores:
<eoban. il. 24.894>	Quattuor hic iam lustra moror, quo tempore nunquam
<eoban. il. 24.895>	Iratus miserae mihi verba indigna dedisti,
<eoban. il. 24.896>	Aspera nec dictis movisti iurgia. sed me
<eoban. il. 24.897>	Si qua soror tua, sive socrus, seu frater iniquis,
<eoban. il. 24.898>	Seu socer afficeret verbis, tu saepe dolentem
<eoban. il. 24.899>	Solatus, levisti iram. nunc ergo relictam
<eoban. il. 24.900>	Me queror, exempto te te vitalibus auris.
<eoban. il. 24.901>	Nullus enim superest alius, qui tam sit amicus,
<eoban. il. 24.902>	Quam tu nuper eras miserae mihi. Talibus aures
<eoban. il. 24.903>	Impulit astantum plangoribus, atque ita late
<eoban. il. 24.904>	Atria funereo resonabant omnia planctu.
<eoban. il. 24.905>	Donec rex Priamus: iam nunc, ait, ite per altam
<eoban. il. 24.906>	Robora caedentes sylvam Phryges, ite, nec ullas
<eoban. il. 24.907>	Insidias fraudesve alias timeatis Achivum.
<eoban. il. 24.908>	Nam pacem mecum certam firmavit Achilles,
<eoban. il. 24.909>	In sex et totidem soles, quo tempore ab altis
<eoban. il. 24.910>	Navibus egressum me hodie in mea regna remisit.
<eoban. il. 24.911>	Ligna alacres afferte pyrae concisa locandae.
<eoban. il. 24.912>	Sic ait: illi alacres mulos currusque parabant,
<eoban. il. 24.913>	Et plaustris iunxere boves: mora nulla, parati
<eoban. il. 24.914>	Conveniunt omnes in eodem limine portae,
<eoban. il. 24.915>	In sylvamque abeunt. sonat icta securibus ilex,
<eoban. il. 24.916>	Roboraque et quercus, ac ter tribus inde diebus
<eoban. il. 24.917>	Materiem caedunt, plaustris et curribus omnem
<eoban. il. 24.918>	Convectant: decima struitur pyra, ponitur Hector
<eoban. il. 24.919>	Desuper exanimis: post haec alimenta ferentes
<eoban. il. 24.920>	Subiiciunt flammis, et avara incendia miscent.
<eoban. il. 24.921>	Postera iamque dies primo surgebat Eoo,
<eoban. il. 24.922>	Conveniunt, nigroque ignes extinguere vino
<eoban. il. 24.923>	Incipiunt. multis lachrymis albentia fratres
<eoban. il. 24.924>	Ossa legunt cinere e medio, et candente favilla,
<eoban. il. 24.925>	Atque urnae includunt auro ex meliore paratae.
<eoban. il. 24.926>	Quam molli circumseptam velamine terrae
<eoban. il. 24.927>	Defodiunt, circumque locant ingentia saxa,
<eoban. il. 24.928>	Atque ita honorati statuunt monumenta sepulchri.
<eoban. il. 24.929>	Interea vigil excubias custodia servat,
<eoban. il. 24.930>	Finitimis imposta locis, ne forsan Achivi
<eoban. il. 24.931>	Tentarent aut signa loco movisse sepulchri.
<eoban. il. 24.932>	His ita legitimo perfectis ordine rebus,
<eoban. il. 24.933>	In sua quisque abeunt redeuntes limina. posthaec
<eoban. il. 24.934>	Solennes de more dapes funebria nato
<eoban. il. 24.935>	Apparet ipse senex Priamus, populumque vocatum
<eoban. il. 24.936>	Omnem epulis adhibet: Sic Hectoris inclyta magni
<eoban. il. 24.937>	Funera sunt celebrata, atque ossa inclusa sepulchro.