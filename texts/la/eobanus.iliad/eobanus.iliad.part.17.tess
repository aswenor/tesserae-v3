<eoban. il. 17.1>	Non latuit fortem Menelaum casus Atriden
<eoban. il. 17.2>	Interitus Patrocle tui, qui fortibus armis
<eoban. il. 17.3>	Per media irrumpens pugnantum milia Troum
<eoban. il. 17.4>	Auxilium tulit exanimi, et foedata iacentis
<eoban. il. 17.5>	Membra tuebatur: ceu parvum sedula mater
<eoban. il. 17.6>	Defendit vitulum, quem primo enixa labore est.
<eoban. il. 17.7>	Atrides hastamque manu, clypeumque ferebat
<eoban. il. 17.8>	Pendentem ex humero, morti exitioque paratus
<eoban. il. 17.9>	Qui primus venienti obstet, contraque resistat.
<eoban. il. 17.10>	Sed non Panthoides neglectum Euphorbus habebat.
<eoban. il. 17.11>	Patrocli casum: namque affuit, et Menelaum
<eoban. il. 17.12>	Talibus alloquitur: Populos Menelae gubernans,
<eoban. il. 17.13>	Care Iovi, mitte exanimem, spolia ista relinquens
<eoban. il. 17.14>	Sanguine sparsa mihi. nam Troum primus ego ipsum
<eoban. il. 17.15>	Robustis validae percussi viribus hastae,
<eoban. il. 17.16>	Vulnere confodiens, ubi confertissima stabat
<eoban. il. 17.17>	Pugna virum. sine nunc igitur spolia ampla referre
<eoban. il. 17.18>	Me Lyciis Phrygibusque meis, ne forsitan ira
<eoban. il. 17.19>	Percitus, hoc dulcis spoliem te lumine vitae.
<eoban. il. 17.20>	His indignatus verbis: Pro Iuppiter, inquit
<eoban. il. 17.21>	Atrides, haud fas fuerit sic mente superba
<eoban. il. 17.22>	Se cuiquam iactare, et sese extollere factis,
<eoban. il. 17.23>	Haud quicquam meritis laudum: nec pectore Pardus
<eoban. il. 17.24>	Tam ferus est, vis magnanimi non tanta leonis,
<eoban. il. 17.25>	Nec suis indomiti, quos et furor efferat, et vis
<eoban. il. 17.26>	Torvos esse facit, quantum se Euphorbus ab hastae
<eoban. il. 17.27>	Arte ferox iactat. nec enim sic flore iuventae,
<eoban. il. 17.28>	Nec quod equum domitor, nec sic virtute superbit,
<eoban. il. 17.29>	Queis nihil ille valet, qui me velut inter Achaeos
<eoban. il. 17.30>	Arguit ignavum. Sed non puto praepete fretus
<eoban. il. 17.31>	Dexteritate pedum, sub amatae coniugis unquam
<eoban. il. 17.32>	Amplexus, iterumque ad pignora cara redibit.
<eoban. il. 17.33>	Sic ego nunc viresque tuas et vana retundam
<eoban. il. 17.34>	Somnia, si conferre manum mihi forte parabis.
<eoban. il. 17.35>	Quin moneo, refer in cuneos te, et in arma tuorum,
<eoban. il. 17.36>	Ne fortasse tuo poenam de sanguine sumam.
<eoban. il. 17.37>	His nihil Euphorbo verbis persuasit Atrides.
<eoban. il. 17.38>	Quin mage nunc (inquit) fratrem Menelae peremptum
<eoban. il. 17.39>	Abs te, ulciscar ego, et poenas hoc nomine sumam.
<eoban. il. 17.40>	Iactabundus enim velut haec mihi verba profaris,
<eoban. il. 17.41>	Liquisti dulces thalamos uxoris amatae,
<eoban. il. 17.42>	Et vix legitimi contacta cubilia lecti,
<eoban. il. 17.43>	In luctu et moerore tuos natosque parentesque:
<eoban. il. 17.44>	Ipse quidem miseris solatia iusta rependam,
<eoban. il. 17.45>	Si caput his afferre tuum, si fortia possim
<eoban. il. 17.46>	Arma tibi detracta, senis depondere Panthi
<eoban. il. 17.47>	Phronthidis et pulchrae in manibus. sed longa facessant
<eoban. il. 17.48>	Verba procul, res ista manu ferroque gerenda est.
<eoban. il. 17.49>	Haec dicens, hasta clypeum percussit acuta,
<eoban. il. 17.50>	In quo lenta tenax curvabat acumina ferrum.
<eoban. il. 17.51>	At Iovis Atrides veneratus numina, contra
<eoban. il. 17.52>	Ibat in Euphorbum, mediique per intima ventris
<eoban. il. 17.53>	Viscera transegit ferrum, vulnusque sequutus
<eoban. il. 17.54>	Viribus adiuvit, donec de corpore cuspis
<eoban. il. 17.55>	Parte alia extaret, qua tergo est proxima cervix.
<eoban. il. 17.56>	Insonat ille cadens, magno simul arma cadentis
<eoban. il. 17.57>	Increpuere sono: tum quas bona gratia pinxit
<eoban. il. 17.58>	Immaduere comae conspergine sanguinis atri,
<eoban. il. 17.59>	Auro atque argento nitidae, gemmisque decorae.
<eoban. il. 17.60>	Quale per aestatem viridantis germen olivae
<eoban. il. 17.61>	Agricola in campo colit, et producit amoeno,
<eoban. il. 17.62>	Quam rigat unda recens, qua lympida vena scaturit
<eoban. il. 17.63>	Allabens, quam ventorum suavissima pascunt
<eoban. il. 17.64>	Flumina, tota suis vestitur floribus arbos:
<eoban. il. 17.65>	Quam si forte ruens vehementior aere turbo
<eoban. il. 17.66>	Corripiat, sternit baccas, folia omnia terrae
<eoban. il. 17.67>	Deiicit, ipsa suum luget viduata decorem.
<eoban. il. 17.68>	Talem Panthoiden deiectum vulnere acerbo
<eoban. il. 17.69>	Atrides, vita exutum spoliabat, et armis.
<eoban. il. 17.70>	Qualis ab aerio digressus vertice montis
<eoban. il. 17.71>	In stabula alta leo furit, aut pascentia laetis
<eoban. il. 17.72>	In campis armenta boum pro viribus audax
<eoban. il. 17.73>	Invadit, primumque ingentis corpora tauri
<eoban. il. 17.74>	Aggreditur, toto cum sanguine viscera pascens
<eoban. il. 17.75>	Dilaniat, canibus latrantibus undique circum
<eoban. il. 17.76>	Concursante manu pastorum: non tamen ausi
<eoban. il. 17.77>	Aut conferre manum, aut propius consistere, verum
<eoban. il. 17.78>	Iam non audaces animos timor occupat ingens.
<eoban. il. 17.79>	Sic nemo Menelae tibi Lyciumve, Phrygumve
<eoban. il. 17.80>	Audebat conferre manum. nunc ergo tulisset
<eoban. il. 17.81>	Arma ablata viro, nisi id invidisset Apollo:
<eoban. il. 17.82>	Qui similis Mentae Ciconum ducis, oraque vocemque,
<eoban. il. 17.83>	Hectora talibus alloquitur Marti aequiparandum:
<eoban. il. 17.84>	Tu nunc Hector equos frustra insectaris Achillis,
<eoban. il. 17.85>	Captu difficiles, nec qui mortalibus ullis
<eoban. il. 17.86>	Inducant parere animo, nec praeter Achillem
<eoban. il. 17.87>	Vectorem accipiunt diva genitrice creatum
<eoban. il. 17.88>	Interea similis Marti Menelaus Atrides
<eoban. il. 17.89>	Corpus ad exanimum Patrocli, sanguine Troum
<eoban. il. 17.90>	Aestuat, et Pantho genitum confecit acerbo
<eoban. il. 17.91>	Vulnere, praestantem multis virtute manuque
<eoban. il. 17.92>	Euphorbum, rapuitque atro cum sanguine vitam.
<eoban. il. 17.93>	Sic ait, humanisque deus se immiscuit armis.
<eoban. il. 17.94>	Priamides magno confusus corda dolore,
<eoban. il. 17.95>	Tum primum vigili lustrabat lumine turmas,
<eoban. il. 17.96>	Et spolia agnovit, pulcherrimaque arma trahentem,
<eoban. il. 17.97>	Prostratumque solo iuvenem, cui cruda fluebant
<eoban. il. 17.98>	Vulnera, sanguineis ceu vivo e corpore rivis.
<eoban. il. 17.99>	Extemplo in primas acies se turbidus infert,
<eoban. il. 17.100>	Flammarum similes radios iacientibus armis.
<eoban. il. 17.101>	Quem simul Atrides properantem accurrere vidit,
<eoban. il. 17.102>	Perculsus moerore animum: Pro Iuppiter, inquit,
<eoban. il. 17.103>	Armane Panthoidae? tene hic Patrocle relinquam?
<eoban. il. 17.104>	Occisum pro laude mea, pro nomine Achivum?
<eoban. il. 17.105>	Quam vereor, ne si spectent me forsan Achivi,
<eoban. il. 17.106>	Non ausum conferre manus cum principe Troum
<eoban. il. 17.107>	Hectore, ut ignavum dictis incessere pergant.
<eoban. il. 17.108>	Tum metuo, ne me plures oriantur in unum,
<eoban. il. 17.109>	Et circumveniant, et iniquo Marte trucident.
<eoban. il. 17.110>	Imminet en multis stipatus milibus Hector
<eoban. il. 17.111>	Dardanidum: Sed quid mea mens tibi talia fingis?
<eoban. il. 17.112>	Quisquis enim divino homini divisque probato
<eoban. il. 17.113>	Congreditur, persaepe in aperta pericula vitae
<eoban. il. 17.114>	Involvit sese ipse volens. nemo ergo timoris
<eoban. il. 17.115>	Arguerit me Graiugenum, qui cedere Marti
<eoban. il. 17.116>	Viderit Hectoreo, superi quem viribus augent,
<eoban. il. 17.117>	Pro quo ceu sociis depugnat Iuppiter armis.
<eoban. il. 17.118>	Si tamen Aiacem convenero, fortiter ambo
<eoban. il. 17.119>	Vel divos contra pugnabimus, arma referre
<eoban. il. 17.120>	Corpus et exanimum si forte queamus Achilli:
<eoban. il. 17.121>	Praestiterit ratio haec, quamvis mala. talia secum
<eoban. il. 17.122>	Dum volvit Menelaus, adest iam proximus Hector
<eoban. il. 17.123>	Dardanidum stipante globo, tum versus Atrides
<eoban. il. 17.124>	Lenta ferens retro vestigia, lumine torvo
<eoban. il. 17.125>	Dudum respiciens: generosi more leonis,
<eoban. il. 17.126>	Quem manus a stabulis abigit pastoria, telis
<eoban. il. 17.127>	Undique coniectis, et ob hoc animosa canum vis.
<eoban. il. 17.128>	Ille minax, iraque oculos torquente recedit
<eoban. il. 17.129>	Invitus. sic Atrides a funere abactus
<eoban. il. 17.130>	Patrocli, postquam sese ad sua signa recepit,
<eoban. il. 17.131>	Vestigans Aiacem oculis Telamone creatum
<eoban. il. 17.132>	Quaerebat, tandemque aciei in parte sinistra
<eoban. il. 17.133>	Conspicit hortantemque suos, hostesque fugantem.
<eoban. il. 17.134>	Magno illos siquidem terrore implerat Apollo.
<eoban. il. 17.135>	Hunc igitur cursu assequitur, dextraque prehensum
<eoban. il. 17.136>	Talibus alloquitur generosi filius Atrei:
<eoban. il. 17.137>	Aiax, festinemus opem praestare iacenti
<eoban. il. 17.138>	Patroclo, spoliato armis, et lumine vitae:
<eoban. il. 17.139>	Corpus ut ad magnum tantum referamus Achillem.
<eoban. il. 17.140>	Armis namque ferus potitur praestantibus Hector.
<eoban. il. 17.141>	His animum dictis turbatus maximus Aiax,
<eoban. il. 17.142>	Per medios ruit armatos, cui fortis Atrides
<eoban. il. 17.143>	It comes. ac Hector iam corpus inane trahebat
<eoban. il. 17.144>	Patrocli, spoliatum armis, ut fronte resecta
<eoban. il. 17.145>	Proiiceret canibus truncum esurientibus, escam.
<eoban. il. 17.146>	Affuit interea Phoebaeae lampadis instar
<eoban. il. 17.147>	Contectus clypeo, atque armis radiantibus Aiax.
<eoban. il. 17.148>	Quem cernens, cuneis Troum se immiscuit Hector,
<eoban. il. 17.149>	In currum subito insiliens, Peleia in urbem
<eoban. il. 17.150>	Arma ferenda dedit sociis, famam inde perhennem
<eoban. il. 17.151>	Aeternumque petens laudum decus. ipse iacentem
<eoban. il. 17.152>	Patroclum clypeo protexit maximus Aiax.
<eoban. il. 17.153>	Ceu leo, qui sylva catulis comitatus in alta
<eoban. il. 17.154>	Venantes videt ire procul, videt obvia ferre
<eoban. il. 17.155>	Arma sibi, torvum spectans, vellitque sub alta
<eoban. il. 17.156>	Fronte supercilium, quo lumina contegat. Idem
<eoban. il. 17.157>	Hinc Aiax, inde Atrides defendere certant
<eoban. il. 17.158>	Exanimem, magnoque animum moerore gravati
<eoban. il. 17.159>	Optabant conferre manus, et cernere ferro.
<eoban. il. 17.160>	Tum Glaucus satus Hippolocho, socia arma ferentum
<eoban. il. 17.161>	Dux Lycium, torve inspiciens, sermone molesto
<eoban. il. 17.162>	Hectora perturbans: Quis, ait, pulcherrime Troum
<eoban. il. 17.163>	Te nunc torpor habet? qua nunc formidine marces,
<eoban. il. 17.164>	Longe his inferior pugna? quia scilicet errant
<eoban. il. 17.165>	Qui te praecipuum, qui dicant esse peritum
<eoban. il. 17.166>	Militiae, audacemque manu: quo robore, fortem
<eoban. il. 17.167>	Cum fugias, age qua populum servabis et urbem
<eoban. il. 17.168>	Arte tuam? nemo in fortes pugnabit Achivos
<eoban. il. 17.169>	E Lyciis: nostri quia nulla est gratia facti,
<eoban. il. 17.170>	Cum tot pro patriaque tua et pro gente tuorum
<eoban. il. 17.171>	Pugnemus, quonam reliquos virtute minores
<eoban. il. 17.172>	Eripies pacto, e manibus timidissime Graium?
<eoban. il. 17.173>	Cum Iove progenitum magno Sarpedona dudum,
<eoban. il. 17.174>	Tam fidum tibi, tam vobis socia arma ferentem
<eoban. il. 17.175>	Obscoenis avibus, canibusque reliqueris escam:
<eoban. il. 17.176>	Cuius vita fuit nobis persaepe saluti.
<eoban. il. 17.177>	Quod si nunc Lycii credant mihi, et audiat omnis
<eoban. il. 17.178>	Hic populus, patriam repetentes protinus omnes,
<eoban. il. 17.179>	Alta relinquemus periturae moenia Troiae.
<eoban. il. 17.180>	Si quid enim Troes laude et virtute ferendum
<eoban. il. 17.181>	Fortiter auderent, iamdudum exangue cadaver
<eoban. il. 17.182>	Obtinuissemus. quod si sors aequa dedisset,
<eoban. il. 17.183>	Pulchra tulissemus Sarpedonis arma perempti,
<eoban. il. 17.184>	Reddita pro Danais: cum tantum plurima Graium
<eoban. il. 17.185>	Turba sequuta ducem, bello consumpta cruento
<eoban. il. 17.186>	Conciderit. Nunc te non sustinuisse pudendum est
<eoban. il. 17.187>	Unius aspectum Aiacis, cum forte videres
<eoban. il. 17.188>	Pugnantem e regione, nec ausum quolibet illi
<eoban. il. 17.189>	Conserere arma modo: quia sit te fortior armis,
<eoban. il. 17.190>	Et longe virtute animi tua robora vincat.
<eoban. il. 17.191>	Talia dicentem iamdudum lumine torvo
<eoban. il. 17.192>	Aspiciens, contra sic reddidit inclytus Hector:
<eoban. il. 17.193>	Glauce animo talis tam verba superba profaris,
<eoban. il. 17.194>	Te siquidem ratione aliis praestare putarim
<eoban. il. 17.195>	Qui Lyciae cunque arva colunt opulenta feracis.
<eoban. il. 17.196>	Nunc tua dicta tamen mihi mentem et pectus acerbant,
<eoban. il. 17.197>	Qui captum tanta insimulas formidine, ut unum
<eoban. il. 17.198>	Unius aspectum Aiacis contra arma ferentis
<eoban. il. 17.199>	Non tulerim, retro visus cessisse vocanti.
<eoban. il. 17.200>	Non ego cornipedum strepitum ceu victus equorum
<eoban. il. 17.201>	Pertimui, non arma virum, non tela minantum.
<eoban. il. 17.202>	Sed Iovis humano potior sententia sensu est:
<eoban. il. 17.203>	Ille dat oppressis vires, adimitque superbis,
<eoban. il. 17.204>	Victoresque facit quos vult, victosque vicissim.
<eoban. il. 17.205>	Nunc ades huc age amice, ut coram cernere possis
<eoban. il. 17.206>	Qualia designem: num sim, quem me esse proterve
<eoban. il. 17.207>	Mentiris, timida mentem formidine captus:
<eoban. il. 17.208>	Numne aliquem Danaum praestantem robore multo
<eoban. il. 17.209>	His arcere queam manibus, ne funera caesi
<eoban. il. 17.210>	Capta Menoetiadae sibi vendicet. ista loquutus
<eoban. il. 17.211>	Clara voce suos, hortatus in arma, vocabat.
<eoban. il. 17.212>	Nunc Lycii, nunc Dardanidae, nunc Troes amici,
<eoban. il. 17.213>	Este viri, subeat vobis nunc bellica virtus
<eoban. il. 17.214>	Si qua fuit prior ulla animis, ut robore vestro
<eoban. il. 17.215>	Adiutus, victorque insignibus induar armis,
<eoban. il. 17.216>	Quae caeso per nos Patroclo auferre decebat.
<eoban. il. 17.217>	Talia vociferans, mediis e milibus Hector
<eoban. il. 17.218>	Proripuit sese, et necdum per multa profectos
<eoban. il. 17.219>	Camporum spacia assequitur, qui pulchra ferebant
<eoban. il. 17.220>	Arma, Menoetiaden quibus exornaret Achilles,
<eoban. il. 17.221>	Tum procul a pugna commutans arma, resumptis
<eoban. il. 17.222>	Aeacidae induitur, sua mittit ad Ilion altum.
<eoban. il. 17.223>	Induit arma igitur magni immortalia Achillis,
<eoban. il. 17.224>	Quae dii Peleo dederant, Peleus Achilli
<eoban. il. 17.225>	Iam senior nato: sed non tamen ille sub armis
<eoban. il. 17.226>	Consenuit patriis. indutum talibus ergo
<eoban. il. 17.227>	Iuppiter aspiciens passu procul ire superbo,
<eoban. il. 17.228>	Concutiens caput, haec effudit pectora dicta:
<eoban. il. 17.229>	Hei miser, haud etenim quicquam reminisceris Hector,
<eoban. il. 17.230>	Quae te fata manent, quam sit tibi proxima durae
<eoban. il. 17.231>	Mortis acerba dies. nunc tu immortalia summi
<eoban. il. 17.232>	Arma viri indutus, nimia plus parte superbis,
<eoban. il. 17.233>	Arma viri indueris, que ferro horrentia Martis
<eoban. il. 17.234>	Agmina tota tremunt, cuius nunc morte tulisti
<eoban. il. 17.235>	Extinctum comitem generosum pectore forti.
<eoban. il. 17.236>	Arma autem, indulgens propriae immoderatius irae,
<eoban. il. 17.237>	Eripuisti humeris. Sed nunc te ego viribus auctum
<eoban. il. 17.238>	Eximiis dabo, ut his virtus respondeat armis.
<eoban. il. 17.239>	Semper enim bello bonus et virtute fuisti,
<eoban. il. 17.240>	Nullo ex hoste pedem retulisti turpiter unquam:
<eoban. il. 17.241>	Arma manu feret Andromache tua, nuper Achillis.
<eoban. il. 17.242>	Dixit, caeruleisque oculis pater annuit, isthaec
<eoban. il. 17.243>	Omnia et Hectoreis aliena arma artubus aptat.
<eoban. il. 17.244>	Talibus instructum grande in certamen ituro
<eoban. il. 17.245>	Mars comes it. gravibus dux et truculentus in armis.
<eoban. il. 17.246>	Viribus hi validis auxerunt Hectora divi.
<eoban. il. 17.247>	Iamque ille ad socios atque ad sua signa reversus,
<eoban. il. 17.248>	Voce bonus clara, et longe fulgentibus armis
<eoban. il. 17.249>	Esse videbatur, magno non dispar Achilli,
<eoban. il. 17.250>	Non ita dissimilis, procerum tum quemque seorsim
<eoban. il. 17.251>	Hortatur, Mesthlenque, Medontaque, Thersilochumque,
<eoban. il. 17.252>	Glaucum, atque Hippothoum, Desinora, et Asteropaeum,
<eoban. il. 17.253>	Phorcynque, Chromiumque, his additur Ennomus augur.
<eoban. il. 17.254>	Hos ita vociferans hortatus in arma ciebat:
<eoban. il. 17.255>	Auribus accipite o sociae tot milia gentes,
<eoban. il. 17.256>	Non quia tot sociis aut tantae molis egerem
<eoban. il. 17.257>	In bellum, patriis excitos sedibus ipsos
<eoban. il. 17.258>	Vos ego conduxi comites: sed ut inclyta Troiae
<eoban. il. 17.259>	Moenia, Troianasque nurus, parvosque nepotes
<eoban. il. 17.260>	Mecum a belligeris conservaretis Achivis.
<eoban. il. 17.261>	Praemia quae propter vobis preciosa rependam,
<eoban. il. 17.262>	Et bona constituam iusti solatia victus,
<eoban. il. 17.263>	Excitet ut reliquos tam libera copia: quorum
<eoban. il. 17.264>	Qui recta invadens Danao, conflixerit hosti,
<eoban. il. 17.265>	Aut vincet praeclare, aut morte occumbet honesta.
<eoban. il. 17.266>	Haec etenim ratio est, et consuetudo sub armis.
<eoban. il. 17.267>	Qui vero, licet exanimem, Patroclon ab hoste
<eoban. il. 17.268>	Ereptum, intulerit Phrygibus, Troumque phalangi,
<eoban. il. 17.269>	Dimidium dabit huic spoliorum maximus Aiax
<eoban. il. 17.270>	Devictus, medium ipse feram. non ergo minores
<eoban. il. 17.271>	Quam quibus ipse fruar, laudes famamque tenebit.
<eoban. il. 17.272>	Moverat his animos dictis, et concita Troum
<eoban. il. 17.273>	Pectora: mox Danaos infestis undique telis
<eoban. il. 17.274>	Invadunt, spe sublati, se posse superbo
<eoban. il. 17.275>	Eripere Aiaci Patrocli exangue cadaver
<eoban. il. 17.276>	Dementes, qui non animis cladem ante viderent
<eoban. il. 17.277>	Venturam. siquidem plures cecidere sub hasta
<eoban. il. 17.278>	Magnanimi Aiacis, qui tunc Menelaon Atriden
<eoban. il. 17.279>	Alloquitur: Generose, inquit, Menelae, vocatos
<eoban. il. 17.280>	Huc age siste duces Danaum, quoscunque licebit,
<eoban. il. 17.281>	Aut sors obtulerit. nec enim nos hinc redituros
<eoban. il. 17.282>	Incolumes, spes ulla subest, aut ferre cadaver
<eoban. il. 17.283>	Patrocli e manibus Troum, fortasse futurum
<eoban. il. 17.284>	Alitibus canibusque escam, dulcemque rapinam.
<eoban. il. 17.285>	En venit exitium minitans grave martius Hector,
<eoban. il. 17.286>	Atque inimica premens circum tegit omnia nubes
<eoban. il. 17.287>	Densantis nebulae. quos nunc potes ergo vocato
<eoban. il. 17.288>	Auxilium Danaos. paret Menelaus, et alta
<eoban. il. 17.289>	Voce ciens: Proceres, inquit, fortissima Graium
<eoban. il. 17.290>	Pectora, adeste citi, quicunque sub Atridarum
<eoban. il. 17.291>	Vivitis imperio, quorum tot milia turmas
<eoban. il. 17.292>	Auspicio regitis (quae vobis ex Iove summo
<eoban. il. 17.293>	Gloria vera venit) nec nomina vestra tumultu
<eoban. il. 17.294>	In tanto numerare licet, nec quemque videre
<eoban. il. 17.295>	Cui loquar: huc properate alacres, et adeste salubri
<eoban. il. 17.296>	Nobis auxilio, pudeatque relinquere praedam
<eoban. il. 17.297>	Patroclum canibus. clamantem talia Atriden
<eoban. il. 17.298>	Non procul existens Aiax audivit Oileus,
<eoban. il. 17.299>	Primus et accurrit: post Idomeneus, et ipsi
<eoban. il. 17.300>	Meriones Marti similis: tum caetera certo
<eoban. il. 17.301>	Turba carens numero. quis enim comprehendere possit
<eoban. il. 17.302>	Nomina tot procerum, mox instaurata gerentum
<eoban. il. 17.303>	Praelia? sed Teucri duce conflixere priores
<eoban. il. 17.304>	Hectore, ut irati maris aestuat unda resistens
<eoban. il. 17.305>	Fluminis illapsi contra venientibus undis,
<eoban. il. 17.306>	Littora summa mari reboant: tam Troes Achivis
<eoban. il. 17.307>	Impete vesano miscentur, inane cadaver
<eoban. il. 17.308>	Unanimes circum Danai stant, atque resistunt
<eoban. il. 17.309>	Obiectis clypeis. sed et ipsos Iuppiter atris
<eoban. il. 17.310>	Offundit tenebris. nec enim Patroclon Atrides
<eoban. il. 17.311>	Oderat, eximium comitem: scelus esse nefandum
<eoban. il. 17.312>	Hoc reputans, si pascat aves, catulosque voraces
<eoban. il. 17.313>	Carne sua. atque ideo socios excivit, ut essent
<eoban. il. 17.314>	Auxilio. Teucri tum irrupere priores
<eoban. il. 17.315>	In Danaos, subitoque iacens liquere cadaver,
<eoban. il. 17.316>	Caedis adhuc avidi: nullo tamen inde perempto,
<eoban. il. 17.317>	Sed stupidum retulere pedem. licet haud ita multum
<eoban. il. 17.318>	Abfuerit, quin exanimem spolia ampla tulissent,
<eoban. il. 17.319>	Vertissentque fuga Danaos: nisi maximus Aiax
<eoban. il. 17.320>	Troianos turbasset agens, qui robore forti
<eoban. il. 17.321>	Corporis et specie post magnum solus Achillem
<eoban. il. 17.322>	Praestabat reliquis Danaum. per is agmina Troum
<eoban. il. 17.323>	Rupit apro similis, celsis qui in montibus olim
<eoban. il. 17.324>	Latratu resonante canum circundatus, ira
<eoban. il. 17.325>	Aestuat, et saevi metuendus acumine dentis
<eoban. il. 17.326>	Dispergit per tota fugans lustra invia sylvae.
<eoban. il. 17.327>	Talis erat magni Telamonis filius Aiax,
<eoban. il. 17.328>	Per Troas, per et arma ruens hostilia, circum
<eoban. il. 17.329>	Qui stabant Patrocle tuum generose cadaver,
<eoban. il. 17.330>	Rapturi, et patriae (si sic fortuna tulisset)
<eoban. il. 17.331>	Laturi decus eximium, Lethi inde Pelasgi
<eoban. il. 17.332>	Filius Hippothous, loro ex umbone refixo
<eoban. il. 17.333>	Ingentis clypei, talum traiecit utrumque
<eoban. il. 17.334>	Patrocli loro inserto, per densa trahebat
<eoban. il. 17.335>	Agmina correptum stringenti fune cadaver,
<eoban. il. 17.336>	Grata ferens Teucris solatia, grata superbo
<eoban. il. 17.337>	Priamidae: sed successum fors dura negabat:
<eoban. il. 17.338>	Nanque sibi infoelix mortemque, et triste paravit
<eoban. il. 17.339>	Exitium. quo nemo illum prohibere, nec ullo
<eoban. il. 17.340>	Eripere ingenio potuit, nec viribus ullis.
<eoban. il. 17.341>	Illum nanque sequens per confertissima Troum
<eoban. il. 17.342>	Agmina, praeclari Telamonis filius Aiax
<eoban. il. 17.343>	Assequitur, summumque ferit per cassidis orbem,
<eoban. il. 17.344>	Cristatae et fortem vegrandi vulnere conum
<eoban. il. 17.345>	Diffidit, et per maxillam grave vulnus adegit
<eoban. il. 17.346>	In caput, unde atro cerebrum cum sanguine fusum
<eoban. il. 17.347>	Defluxit, dextramque sequens madefecit, et hastam.
<eoban. il. 17.348>	Ille animo linquente cadens, elapsa reliquit
<eoban. il. 17.349>	Lora manu, faciemque cruento in pulvere foedans
<eoban. il. 17.350>	Procubuit, procul a patria, procul ubere terra
<eoban. il. 17.351>	Larissa, caris nec iusta parentibus olim
<eoban. il. 17.352>	Praemia persolvit, brevis imperfecta iuventae
<eoban. il. 17.353>	Tempora sortitus, manibus cum victus et hasta
<eoban. il. 17.354>	Magnanimi Aiacis caderet. iam viribus audax
<eoban. il. 17.355>	Hector in Aiacem iaculum librabat acutum,
<eoban. il. 17.356>	Quod per inane volans dum conspicit ille, reducto
<eoban. il. 17.357>	Corpore vitabat, dextramque ictumque fefellit
<eoban. il. 17.358>	Hinc Schedium petit Iphitiden, qui Phocide terra
<eoban. il. 17.359>	Duxerat armatas lachrymosa in bella cohortes:
<eoban. il. 17.360>	Moenia qui Panopea colens, tot gentibus unus
<eoban. il. 17.361>	Praefuit imperio. cui tum compage sub ipsa
<eoban. il. 17.362>	Ossea spinarum per vincula vulnus adegit,
<eoban. il. 17.363>	Tam grave, ut extaret summo de corpore ferrum
<eoban. il. 17.364>	Circa humerum. sonat ille cadens, simul arma cadentis
<eoban. il. 17.365>	Illisa insonuere solo. tum maximus Aiax
<eoban. il. 17.366>	Magnanimum Phorcyna petit, genitore creatum
<eoban. il. 17.367>	Hippothoo, mediique adigit per viscera ventris
<eoban. il. 17.368>	Perfosso thorace ensem, cum forte pararet
<eoban. il. 17.369>	Exanimum clypeo defendere et ense parentem.
<eoban. il. 17.370>	Ille cadens, terramque manu simul ore cruentus
<eoban. il. 17.371>	Contigit, et fugientem efflavit in aera vitam.
<eoban. il. 17.372>	Interea sociis comitantibus inclytus Hector
<eoban. il. 17.373>	E pugna parat ire retro, et discedere in urbem
<eoban. il. 17.374>	Quos contra Danai magno clamore coorti
<eoban. il. 17.375>	Phorcyna Hippothoumque trahunt, armisque decoris
<eoban. il. 17.376>	Et patris et nati geminata cadavera nudant.
<eoban. il. 17.377>	Iam nec marte pares, nec robore Troes Achivis,
<eoban. il. 17.378>	Excelsum repetunt se victa fatentibus armis
<eoban. il. 17.379>	Ilion. at Danai propria virtute superbi,
<eoban. il. 17.380>	Elatique animis, nihil huius nomine sortis
<eoban. il. 17.381>	Attribuere Iovi. Sed enim Iove natus Apollo
<eoban. il. 17.382>	Epytidae similis Periphanti, os, verba, colorem,
<eoban. il. 17.383>	Praeconi, patria qui dudum clarus in arte
<eoban. il. 17.384>	Consenuit, tali Aeneam sermone lacessit:
<eoban. il. 17.385>	Aenea, quonam pacto sine numine divum,
<eoban. il. 17.386>	Atque his invitis, resides super alta sedetis
<eoban. il. 17.387>	Pergama? quando hostes propria virtute superbi,
<eoban. il. 17.388>	Elatique animis, hominum tot milia victis
<eoban. il. 17.389>	Insultant, vobisque malum clademque minantur,
<eoban. il. 17.390>	Tanquam certa manu victoria parta triumphet.
<eoban. il. 17.391>	Quam vobis plus quam Danais favet ille deorum
<eoban. il. 17.392>	Maximus, atque optat vos vincere Iuppiter aequus,
<eoban. il. 17.393>	Sed vos, ut video, capti formidine, nullas
<eoban. il. 17.394>	Audetis conferre manus, nec vincere bello.
<eoban. il. 17.395>	Talia dicentem Aeneas agnovit, et alta
<eoban. il. 17.396>	Hectora voce vocans: Vos, inquit, et Hector et omnes
<eoban. il. 17.397>	Troiani proceres, et qui socia arma tulistis,
<eoban. il. 17.398>	Num pudet esse animo tali? sic turpiter hosti,
<eoban. il. 17.399>	Cedere? sic Danao nos vertere terga sequenti?
<eoban. il. 17.400>	Quis tamen assistat divum mihi? nempe ego summum
<eoban. il. 17.401>	Arbitror esse Iovem, qui nobis consilia isthaec
<eoban. il. 17.402>	Immittat, faveatque volens. agite ergo feramur
<eoban. il. 17.403>	Hinc recta in Danaos, nec permittamus ut altas
<eoban. il. 17.404>	Ad naves referant Patrocli exangue cadaver,
<eoban. il. 17.405>	Ceu nacti secura repulsis ocia nostris.
<eoban. il. 17.406>	Talia vociferans, sese ipse per agmina primus
<eoban. il. 17.407>	Proripuit, quem mox alii, pars magna, sequuti,
<eoban. il. 17.408>	In Danaum turmas structa irrupere phalange.
<eoban. il. 17.409>	Tum bonus Aeneas fortem Leocriton armis,
<eoban. il. 17.410>	Quem genuit magni socium Lycomedis Arisbas,
<eoban. il. 17.411>	Eximium leto iaculo prostravit acuto.
<eoban. il. 17.412>	Quem subita miserans Lycomedes morte cadentem
<eoban. il. 17.413>	Cominus Hippasiden letali Amynthaona telo
<eoban. il. 17.414>	Prostravit, fixumque reliquit in epate ferrum,
<eoban. il. 17.415>	Qua sunt parte brevi propiora pericula vitae.
<eoban. il. 17.416>	Ille ex Paeonia praedivite duxerat acres
<eoban. il. 17.417>	Et promptos in bella viros. post Asteropaeum,
<eoban. il. 17.418>	Fortia quaeque manu peragens. hunc ergo solutis
<eoban. il. 17.419>	Defectum genibus, foedoque in pulvere stratum
<eoban. il. 17.420>	Strennuus ingemuit carum Asteropaeus amicum,
<eoban. il. 17.421>	Et simul in Danaos grassantibus irruit armis.
<eoban. il. 17.422>	Sed frustra stabant obnixae grandibus hastis,
<eoban. il. 17.423>	Et clypeis Argivae acies, et milite densae
<eoban. il. 17.424>	Ad corpus Patrocle tuum. tum maximus Aiax
<eoban. il. 17.425>	Pluribus hortari socios, incendere dictis,
<eoban. il. 17.426>	Virtutemque animosque virum, nec cedere quenquam
<eoban. il. 17.427>	Corpore Patrocli sinere, aut pugnare remissis
<eoban. il. 17.428>	Robore, vi, virtute, manu: sed tela feroces
<eoban. il. 17.429>	Mittere, in hostiles aciem convertere turmas.
<eoban. il. 17.430>	Quae dum cuncta facit Telamonis filius Aiax,
<eoban. il. 17.431>	Oblita purpureo iam sanguine terra fluebat,
<eoban. il. 17.432>	Plurima iam Troum et sociorum turba cadebat,
<eoban. il. 17.433>	Et simul Argivum, nec enim non caede cruenta
<eoban. il. 17.434>	Hi quoque pugnabant, sed corpora plura cadebant
<eoban. il. 17.435>	Troiugenum, dum sic in mutua vulnera dextris
<eoban. il. 17.436>	Insurgunt, dubiumque student propellere Martem.
<eoban. il. 17.437>	Sic utrinque pari tolerabant praelia motu,
<eoban. il. 17.438>	Sicut ubi ignigenae miscent incendia flammae,
<eoban. il. 17.439>	Iamque nec apparent coelo purissima Solis
<eoban. il. 17.440>	Lumina, nec radiis argentea Luna refulget:
<eoban. il. 17.441>	Usque adeo nebula tecti caliginis atrae
<eoban. il. 17.442>	Pugnabant, dum Patroclum sibi quisque iacentem
<eoban. il. 17.443>	Adserere, et raptare manu, et defendere certant
<eoban. il. 17.444>	E turba procerum, pugnantum in nube coorti
<eoban. il. 17.445>	Pulveris. interea pugnare remissius extra
<eoban. il. 17.446>	Pulveream noctem (nec enim contexerat omnem
<eoban. il. 17.447>	Aera, nec montes terrarum culmina, nubes)
<eoban. il. 17.448>	Magnanimis fortes commisti Troes Achivis.
<eoban. il. 17.449>	Qui tamen in tenebris et opaca in nocte feroces
<eoban. il. 17.450>	Conseruere manus, letalia tela ferebant,
<eoban. il. 17.451>	Mittebantque manu, ferroque in fata ruebant
<eoban. il. 17.452>	Mutua, praestantes reliquis, atque optima bello
<eoban. il. 17.453>	Pectora. tum fratres Thrasymedes Antilochusque
<eoban. il. 17.454>	Nestoridae gemini, nondum audivere dolendum
<eoban. il. 17.455>	Patrocli interitum, sed adhuc pugnare putabant
<eoban. il. 17.456>	Ante alios in prima acie. cum denique caedem
<eoban. il. 17.457>	Cognossent, sociumque fugam clademque viderent,
<eoban. il. 17.458>	Eminus inde tamen, procul atque a navibus altis
<eoban. il. 17.459>	Rem gessere manu. senior nam talia Nestor
<eoban. il. 17.460>	Iussa suis dederat, quae non transire licebat.
<eoban. il. 17.461>	Interea bellum lachrymabile crescit in horas,
<eoban. il. 17.462>	Iam labor, et saevus certaminis ardor anheli,
<eoban. il. 17.463>	Iam sudor calidus per corpora tota fluebat,
<eoban. il. 17.464>	Iam genua et surae, iam vultus, lumina, plantae,
<eoban. il. 17.465>	Vulneribus concisa labant, ad Achillis amicum
<eoban. il. 17.466>	Et fidum comitem, quem tunc sibi quisque studebat
<eoban. il. 17.467>	Optimus adserere: ac si quis distendere pellem
<eoban. il. 17.468>	Taurinam iubeat, crassam pinguedine multa,
<eoban. il. 17.469>	Multorum manibus, terrae desudet omasum,
<eoban. il. 17.470>	Et liquor omnis humi. sic ipsum tempore parvo
<eoban. il. 17.471>	Patroclum in diversa, manus numerosa, trahebat,
<eoban. il. 17.472>	Cum se posse suam sperarent Troes in urbem
<eoban. il. 17.473>	Pertrahere, ad naves Danai. sic praelia utrinque
<eoban. il. 17.474>	Fervebant. nec Mars populorum concitor, illa
<eoban. il. 17.475>	Sorte movebatur, nec spectans talia Pallas,
<eoban. il. 17.476>	Etsi praevalidae stimulata furoribus irae.
<eoban. il. 17.477>	Pro sic exanimo Patroclo Iuppiter illa
<eoban. il. 17.478>	Luce viros et equos affecit clade cruenta.
<eoban. il. 17.479>	Nec dum ad magnanimum fama haec pervenit Achillem,
<eoban. il. 17.480>	Tam carum cecidisse virum, quo tempore utrique
<eoban. il. 17.481>	Pugnabant procul a ratibus sub moenibus urbis:
<eoban. il. 17.482>	Hic ubi tum pugnare suum sperabat amicum,
<eoban. il. 17.483>	Inde brevi rediturum ad se. namque esse ferebat
<eoban. il. 17.484>	In fatis, sine Patroclo non posse superbum
<eoban. il. 17.485>	Ilion excindi, cum matrem saepe rogasset
<eoban. il. 17.486>	Accipiens reditum, si quid sententia magni
<eoban. il. 17.487>	Patroclo divina Iovis portenderet ipsi
<eoban. il. 17.488>	Aut triste aut laetum. verum illi caerula mater
<eoban. il. 17.489>	Tantum significare mali, tam insignis amici
<eoban. il. 17.490>	Interitum nunquam voluit, sed utrique pepercit.
<eoban. il. 17.491>	Interea infestis concurritur undique telis
<eoban. il. 17.492>	Corpus ad exanimum, sese per iacta vicissim
<eoban. il. 17.493>	Probra lacessentes, Danaum cum e milibus unus.
<eoban. il. 17.494>	Turpe (inquit) socii fuerit, si forte coactum
<eoban. il. 17.495>	Ad naves repetamus iter, terrae omnibus istuc
<eoban. il. 17.496>	Sufficiet spacium: satiusque hic mortis honestae
<eoban. il. 17.497>	Munere defungi, quam Teucris cedere laudem,
<eoban. il. 17.498>	Et decus, ut referant intra sua moenia, caesi
<eoban. il. 17.499>	Membra Menaetiadae. tum sic e Troibus unus:
<eoban. il. 17.500>	Si fatum superare viro deus, inquit, in unoet suos.
<eoban. il. 17.501>	Permittit, cur non aliis simul omnibus idem
<eoban. il. 17.502>	Annuat hoc ipsum? nemo ergo haec praelia vestrum
<eoban. il. 17.503>	Detrectet. dictis his hortabantur utrinque
<eoban. il. 17.504>	Sese alacres, fragor armorum ferit aurea coeli
<eoban. il. 17.505>	Sidera, et aerio ferrum clangore resultat.
<eoban. il. 17.506>	Iamque et Achillis equi procul a certamine pugnae
<eoban. il. 17.507>	Discurrere vagi, gemituque et voce fremebant,
<eoban. il. 17.508>	Quam primum dominum prostratum in pulvere sicco
<eoban. il. 17.509>	Aurigam sensere sub Hectore principe Troum.
<eoban. il. 17.510>	Quos tamen Automedon Dioreos inclyta proles
<eoban. il. 17.511>	Verberibus verbisque regens hortatur amicis,
<eoban. il. 17.512>	Nunc terrere minis pergit, nunc caedere flagris.
<eoban. il. 17.513>	Illi nec pictas naves, et littora cursu,
<eoban. il. 17.514>	Aequora nec lati repetebant Hellesponti,
<eoban. il. 17.515>	Non in dura retro potuerunt praelia cogi.
<eoban. il. 17.516>	Sed velut immoto statuae de marmore fixae
<eoban. il. 17.517>	Signa sepulchralis tumuli, qui continet ossa
<eoban. il. 17.518>	Mortua sive viri, defunctae sive puellae:
<eoban. il. 17.519>	Sic illi immoti, et firma in vestigia nixi,
<eoban. il. 17.520>	Alter in alterius capita inclinata tenentes,
<eoban. il. 17.521>	Perstabant curru iuncti, lachrimasque ciebant,
<eoban. il. 17.522>	Quae calidae miseris malas per et ora cadebant,
<eoban. il. 17.523>	Aurigae desiderio mittentibus aegriamissum plorant.
<eoban. il. 17.524>	Signa animi gemitus, viridis coma fluxit utrique
<eoban. il. 17.525>	Per iuga, caesaries squalebat densa iubarum.
<eoban. il. 17.526>	Quos cum despiceret summo miseratus Olympo.
<eoban. il. 17.527>	Iuppiter, haec secum: Ha miseri, vosne addere Achilli
<eoban. il. 17.528>	Mortali decuit, vos nulla morte domandamiseratur.
<eoban. il. 17.529>	Stirpe satos? numne ut casus doleatis iniquos,
<eoban. il. 17.530>	Aerumnasque hominum. nec enim de semine natis
<eoban. il. 17.531>	Mortali, et superas vitae carpentibus auras,
<eoban. il. 17.532>	Humano est usquam genus erumnosius ullum.
<eoban. il. 17.533>	Non tamen hos currus, non vos moderabitur Hector,
<eoban. il. 17.534>	Non alius, raptis nunc ille superbiat armis
<eoban. il. 17.535>	Improbus, et fama frustra se iactet inani.
<eoban. il. 17.536>	Nunc ego vos pedibus celeres, animoque feroces
<eoban. il. 17.537>	Esse dabo, et solidas superaddam in corpora vires,
<eoban. il. 17.538>	Ut socium magni incolumem referatis Achillis
<eoban. il. 17.539>	Automedonta citi ad naves, littusque relictum.
<eoban. il. 17.540>	Hoc et adhuc tribuam vobis decus: ite futuri
<eoban. il. 17.541>	Victores, et fata virum numerosa cadentum
<eoban. il. 17.542>	Visuri: donec Tethys vaga lumina solis
<eoban. il. 17.543>	Condat in Oceanum, et terrarum frigida noctis
<eoban. il. 17.544>	Contegat umbra solum. Sic fatus Iuppiter, aptas
<eoban. il. 17.545>	Instauravit equis vires. illi ocyus aura
<eoban. il. 17.546>	Excussere iubis squalorem pulveris atri,
<eoban. il. 17.547>	Et currum rapuere citi, per tela, per hostes,
<eoban. il. 17.548>	Per Troas, per et Argivos. tum tristis et amens
<eoban. il. 17.549>	Pro socio Automedon, ruit in densissima Troum
<eoban. il. 17.550>	Agmina: ut anseribus portans fata ultima vultur.
<eoban. il. 17.551>	Sed facile urgentum se exemit ab agmine Troum,
<eoban. il. 17.552>	Per medias acies multos, perque arma sequutus,
<eoban. il. 17.553>	Nec tamen excepto quoquam, nec vulnere laeso.
<eoban. il. 17.554>	Solus enim vacuo in curru, nec mittere tela,
<eoban. il. 17.555>	Nec retinere manu potuit spumantia frena,
<eoban. il. 17.556>	Aemonidae tandem Laercei filius ipsum,
<eoban. il. 17.557>	Alcimedon, post terga videns, atque ultima currus
<eoban. il. 17.558>	Post iuga consistens, sic est affatus amicum:
<eoban. il. 17.559>	Automedon, quis enim divum tibi inutile misit
<eoban. il. 17.560>	Consilium in mentem? contra tot solus ut ausis
<eoban. il. 17.561>	Milia conseruisse manus, iacet inclytus heros
<eoban. il. 17.562>	Ille Menoetiades, spoliis indutus Achillis
<eoban. il. 17.563>	Hector et arma ferens humeris aliena superbit.
<eoban. il. 17.564>	Cui celer Automedon: Cui gloria talis Achivum
<eoban. il. 17.565>	Contigit Alcimedon, vel cui contingat, equorum
<eoban. il. 17.566>	Frena manu, et currus moderari morte carentum?
<eoban. il. 17.567>	Cui, nisi Patroclo forti, vitalibus auris
<eoban. il. 17.568>	Dum frueretur adhuc: dira nunc morte peremptus
<eoban. il. 17.569>	Ille iacet, fato nimis heu praeventus acerbo,
<eoban. il. 17.570>	Quin tu frena manu capis haec, et flectis habenas,
<eoban. il. 17.571>	Ipse ego desiliens curru fera praelia dextra
<eoban. il. 17.572>	Experiar. dicto citius magnum insilit axem
<eoban. il. 17.573>	Alcimedon, et frena manu capit: alite curru
<eoban. il. 17.574>	Desilit Automedon. quod dum videt inclytus Hector,
<eoban. il. 17.575>	Versus ad Aeneam, qui tum prope constitit, inquit:
<eoban. il. 17.576>	Aenea consultor, equos (ut opinor) Achillis
<eoban. il. 17.577>	In pugna video, nequaquam illa arte peritis
<eoban. il. 17.578>	Commissos, stultoque regi moderamine vani
<eoban. il. 17.579>	Aurigae: quibus (ipse velis modo) posse potiri
<eoban. il. 17.580>	Me confido equidem. nec enim contra venientes
<eoban. il. 17.581>	Expugnaverimus facili ratione, feroces
<eoban. il. 17.582>	Ingenio, et virtute animi. Sic dixit, at illi
<eoban. il. 17.583>	Paruit Anchisa genitus. tum pellibus ambo
<eoban. il. 17.584>	Tecti humeros bubulis, ibant crepitantibus armis,
<eoban. il. 17.585>	Quippe graves multo Mavortia corpora ferro.
<eoban. il. 17.586>	His socii accedunt Chromiusque, et corpore divis
<eoban. il. 17.587>	Aretus similis, ducti spe laudis equorum
<eoban. il. 17.588>	Corripiendorum, stultique, et pectore caeci.
<eoban. il. 17.589>	Namque opere in tanto multus fundendus utrique
<eoban. il. 17.590>	Sanguis erat: quippe Automedon confecit utrunque
<eoban. il. 17.591>	Vulnere mortifero. qui vi, qui robore fretus,
<eoban. il. 17.592>	Et virtute animi prudens, Iovis alma precatus
<eoban. il. 17.593>	Numina, sic fidum verbis affatur amicum:
<eoban. il. 17.594>	Alcimedon, ne discedas hinc longius, inquit,
<eoban. il. 17.595>	Neve abeas, nec equos porro hinc age: suspicor autem
<eoban. il. 17.596>	Hectora Priamiden tam pulchris velle potiri,
<eoban. il. 17.597>	Idque daturum operam, nec ab hoc certamine quicquam
<eoban. il. 17.598>	Ante remissurum, magno quam rursus Achilli
<eoban. il. 17.599>	Sistantur, qui nos etiam nunc perdere leto
<eoban. il. 17.600>	Aestuat, et turbare acies atque agmina Graium,
<eoban. il. 17.601>	Ni prius insidias illi fraudemque struamus.
<eoban. il. 17.602>	Haec dicens, conversus et Aiaces vocat,
<eoban. il. 17.603>	Aiaces, Menelae duces, decora inclyta Graium,
<eoban. il. 17.604>	Huc agite, exanimem defendite, ferte frequentes
<eoban. il. 17.605>	Auxilium, quicunque animis praestatis et armis,
<eoban. il. 17.606>	Et nostras acies, et nos a morte propinqua
<eoban. il. 17.607>	Eripite. en lachrymosa ferentes praelia miscent
<eoban. il. 17.608>	Hector et Aeneas, Troum fortissima bello
<eoban. il. 17.609>	Pectora, perturbantque acies. atque agmina rumpunt.
<eoban. il. 17.610>	Ista sed in manibus sita sunt (ut cuncta) deorum
<eoban. il. 17.611>	Ipse quidem iaculum mittam: sed Iuppiter ipsum
<eoban. il. 17.612>	Diriget, et curae nos nostraque solus habebit.
<eoban. il. 17.613>	Dixit, et emissam manibus vibrantibus hastam
<eoban. il. 17.614>	Coniicit. illa volans Areti transiit orbem
<eoban. il. 17.615>	Ingentis clypei, zonam per ad intima ventris
<eoban. il. 17.616>	Ilia pervadens. sicut cum forte securim
<eoban. il. 17.617>	Impegit iuvenis, bonis inter cornua crudi,
<eoban. il. 17.618>	Ille cadit plangens ingenti corpore terram:
<eoban. il. 17.619>	Haud secus Aretus cecidit, telum intus adhaerens
<eoban. il. 17.620>	Viscera confodit. tum telo maximus Hector
<eoban. il. 17.621>	Automedonta petit, veniens quod corpore flexo
<eoban. il. 17.622>	Vitatum, ferro telluri infigitur atrae,
<eoban. il. 17.623>	Summa parte tremens. Tum vero Martius horror
<eoban. il. 17.624>	Invaluit, totasque furens effudit habenas.
<eoban. il. 17.625>	Tum gladiis res cepta geri, tum cominus omnes
<eoban. il. 17.626>	Conseruere manus. sed enim duo fulmina belli
<eoban. il. 17.627>	Aiaces subeunt pugnae, mistasque repente
<eoban. il. 17.628>	Dirimere acies. veriti quos maximus Hector,
<eoban. il. 17.629>	Et celer Aeneas, Chromiusque, per agmina retro
<eoban. il. 17.630>	Aversum retulere pedem, sub strage relicto
<eoban. il. 17.631>	Arete exanimi, quem strennuus exuit armis
<eoban. il. 17.632>	Automedon, iactabundusque haec verba profatur:
<eoban. il. 17.633>	Nunc habet ipse suae quaedam solatia mortis
<eoban. il. 17.634>	Patroclus, licet occiderit contemptior illo.
<eoban. il. 17.635>	Talia vociferans currum conscendit, onustum
<eoban. il. 17.636>	Areti spoliis, conspersus sanguine caesi,
<eoban. il. 17.637>	Et plantas ambasque manus: per cuncta leoni
<eoban. il. 17.638>	Carnivoro similis, qui iam praepinguia tauri
<eoban. il. 17.639>	Viscera depastus, spumas agit ore cruento.
<eoban. il. 17.640>	Mox iterum super exanimi certamen obortum
<eoban. il. 17.641>	Ingens, luctificum, pugnam instaurante Minerva.
<eoban. il. 17.642>	Cuncta videns etenim demisit Iuppiter illam
<eoban. il. 17.643>	De coelo, Danais iussam summittere vires,
<eoban. il. 17.644>	Et reparare animos. nec enim fuit una voluntas
<eoban. il. 17.645>	Illius, aut uno stabat sententia motu.
<eoban. il. 17.646>	Sicut ubi aeriam de coelo Iuppiter Irim
<eoban. il. 17.647>	Demittit, signum aut belli mortalibus aegris,
<eoban. il. 17.648>	Aut hyemis gelidae, quae sola laboribus arcens
<eoban. il. 17.649>	Humanum reficit genus. at iumenta moratur,
<eoban. il. 17.650>	Et pecorum gregibus venit improba. talis ab alto
<eoban. il. 17.651>	Vertice delapsa est nymbo circundata Pallas,
<eoban. il. 17.652>	In medios sese immittens dea praepes Achivos.
<eoban. il. 17.653>	Nunc hos, nunc alios compellans voce manuque,
<eoban. il. 17.654>	Rursus in arma trahens. Iam stabat proxima Atridae
<eoban. il. 17.655>	Ante alios Menelae tibi, quem voce diserta,
<eoban. il. 17.656>	(Phoenici similis, simul et mentita figuram)
<eoban. il. 17.657>	Talibus alloquitur: Fuerit Menelae pudendum
<eoban. il. 17.658>	Cum reliquis, tum praecipue tibi triste et acerbum
<eoban. il. 17.659>	Hoc facinus, si te vivo comes ille superbi
<eoban. il. 17.660>	Aeacidae, canibus Troiae sub moenibus altis
<eoban. il. 17.661>	Praeda relinquatur: verum hic age strennuus esto,
<eoban. il. 17.662>	Et comites in bella cie, rape in arma phalangas.
<eoban. il. 17.663>	Cui vocem bonus Atrides. o maxime Phoenix,
<eoban. il. 17.664>	O venerande senex, utinam mihi Pallas adauctas
<eoban. il. 17.665>	Instauret vires, et tela valentia praestet,
<eoban. il. 17.666>	Non ego defuero Patroclo. scilicet illum
<eoban. il. 17.667>	Deseruisse queam, quem sic ego semper amarim?
<eoban. il. 17.668>	Cuius et interitu misere conflictor acerbo.
<eoban. il. 17.669>	Sed velut ignis edax consumens omnia, saevo
<eoban. il. 17.670>	Pectore grassatur, sternens rapido omnia ferro
<eoban. il. 17.671>	Hector, et in partes quascunque agit agmina secum.
<eoban. il. 17.672>	Cui favet, et laudem non aequus Iuppiter auget.
<eoban. il. 17.673>	His animo laetata hilari fuit innuba Pallas,
<eoban. il. 17.674>	Se primum ante alios, sua et numina prima vocari.
<eoban. il. 17.675>	Mox genua atque humeros Menelai robore fulsit
<eoban. il. 17.676>	Praecipuo, audacique animum virtute replevit,
<eoban. il. 17.677>	Humani cohibens affectus corporis omnes
<eoban. il. 17.678>	Parte bona, prudens inserta audacia, divae
<eoban. il. 17.679>	Ingenio, leni et placido. Tum proximus astans
<eoban. il. 17.680>	Patroclo, medios iaculum contorsit in hostes.
<eoban. il. 17.681>	Forte Podes fuerat satus Eetione, beatus
<eoban. il. 17.682>	Divitiis animique bonis, et ab Hectore cunctis
<eoban. il. 17.683>	Rebus honoratus, fidos comes inter amicos.
<eoban. il. 17.684>	Hunc medium, qua zona coit, confixit Atrides,
<eoban. il. 17.685>	Visceraque infixum penetravit ad intima ferrum.
<eoban. il. 17.686>	Ille cadens, sonitu ingenti super arma ruebat.
<eoban. il. 17.687>	Quem celer Atrides correptum ex agmine Troum,
<eoban. il. 17.688>	Ad sua pertraxit. Tum proximus Hectora Phoebus,
<eoban. il. 17.689>	Phoenopis Asiadae formam mentitus, et ora,
<eoban. il. 17.690>	(Priamidae, ex clara patria, hic fuit hospes, Abydo)
<eoban. il. 17.691>	Talibus alloquitur succendens pectora dictis:
<eoban. il. 17.692>	Quis te, quis Danaum defugerit amplius Hector?
<eoban. il. 17.693>	Quisve reformidet? postquam metuisse videris
<eoban. il. 17.694>	Ignavum bello Atriden, quem spreveris antehac.
<eoban. il. 17.695>	Qui nunc magnanimo Pode te spoliavit amico
<eoban. il. 17.696>	Solus, et exanimem traxit, rapuitque iacentem.
<eoban. il. 17.697>	His animum dictis moerore obduxit acerbo
<eoban. il. 17.698>	Hectoris. ille furore amens, metuendus et armis,
<eoban. il. 17.699>	Irruit in densas acies. tum Iuppiter altam
<eoban. il. 17.700>	Aegida concutiens, obduxit nubibus Idam,
<eoban. il. 17.701>	Et simul intonuit clarum, laetissima Teucris
<eoban. il. 17.702>	Signa ferens, vertitque fuga trepida agmina Graium.
<eoban. il. 17.703>	Primus Peneleus Boeotius agmine versofuga.
<eoban. il. 17.704>	Terga dedit fugiens, humerum percussus adacto
<eoban. il. 17.705>	Adversum leviter iaculo, quod miserat acer
<eoban. il. 17.706>	Pulydamas, et ad ossa cutem perstrinxerat imam.
<eoban. il. 17.707>	Hector Alectryonis generosum Leiton hasta
<eoban. il. 17.708>	Vulnerat, interiora manus mucrone revellens.
<eoban. il. 17.709>	Qui propere omisso dubiae certamine pugnae,
<eoban. il. 17.710>	Terga fugae circumspiciens dedit: et licet hasta
<eoban. il. 17.711>	Armatus, tamen haud hosti formidine captus
<eoban. il. 17.712>	Audebat conferre manus: tum Leiton hasta
<eoban. il. 17.713>	Urgentem Idomeneus petit Hectora, inutile missum
<eoban. il. 17.714>	Id summo in thorace stetit, tremuitque refractum
<eoban. il. 17.715>	Dura super dextrae, ferro tenus, ossa papillae.
<eoban. il. 17.716>	Quo viso timuere Phryges, tum maximus Hector
<eoban. il. 17.717>	Deucaliden ferro petit Idomenea reducto,
<eoban. il. 17.718>	In curru stantem: sed aberrans perculit hasta
<eoban. il. 17.719>	Caeranon aurigam, qui Merionaea regebat
<eoban. il. 17.720>	Frena manu. pulchrae qui linquens moenia Lycti,
<eoban. il. 17.721>	Primus ab undivagis egressus navibus ibat,
<eoban. il. 17.722>	Tristia bella pedes, Cretensiaque arma sequutus.
<eoban. il. 17.723>	Vicissetque manu, celeres nisi forte quadrigas
<eoban. il. 17.724>	Immisisset, et a fato eripuisset acerbo
<eoban. il. 17.725>	Idomenea ducem, confectus ab Hectore, telo
<eoban. il. 17.726>	In dominum misso, sic fata aliena subisset.
<eoban. il. 17.727>	Namque sub aure gravi per malam saucius ictu
<eoban. il. 17.728>	Dentibus excussis, linguae compage resecta
<eoban. il. 17.729>	Decidit e curru, tum frena iacentia terrae
<eoban. il. 17.730>	Meriones tulit, his compellans Idomeneum:
<eoban. il. 17.731>	Tu nunc, inquit, equos impelle, et coge flagellis,
<eoban. il. 17.732>	Veloces repetant cursu non deside naves.
<eoban. il. 17.733>	Nonne vides fessas Danaum languescere vires?
<eoban. il. 17.734>	Cui bonus Idomeneus parens, correpta frementum
<eoban. il. 17.735>	Terga flagellat equum. (siquidem timor altus habebat,
<eoban. il. 17.736>	Oppleratque animum) nec Atriden illa minorem,
<eoban. il. 17.737>	Nec magnum Aiacem latuit Iovis alma voluntas:
<eoban. il. 17.738>	Qui tunc arma daret victis victricia Teucris,
<eoban. il. 17.739>	Mutaretque vices. Cum sic Telamonius Aiax:
<eoban. il. 17.740>	O socii, tam nemo (inquit) sine pectore, venit
<eoban. il. 17.741>	Tam sensu est stolidus, qui non agnoscere possit
<eoban. il. 17.742>	A Phrygibus nunc stare Iovem, nos esse relictos.
<eoban. il. 17.743>	Nulla quidem illorum mittuntur inania tela,
<eoban. il. 17.744>	Sive ea mittat iners, sive optimus. omnia nobis
<eoban. il. 17.745>	Spicula vana cadunt: cum Iuppiter impius illa
<eoban. il. 17.746>	Dirigat, haec molli figantur inertia terrae.
<eoban. il. 17.747>	Optima nunc igitur parete et vera monenti,
<eoban. il. 17.748>	Corpus ut exanimum magno referamus Achilli,
<eoban. il. 17.749>	Et sociis, quorum nunc ingens pectora moeror
<eoban. il. 17.750>	Occupat, has clades, tot funera nostra videntum,
<eoban. il. 17.751>	Dicentumque manus fugiendas Hectoris, atque
<eoban. il. 17.752>	Praevalidas vires, pereundum in navibus ipsis.
<eoban. il. 17.753>	Nunc ergo e sociis aliquis legatus Achilli
<eoban. il. 17.754>	Nunciet, interitum casumque iacentis amici:
<eoban. il. 17.755>	Quem nondum haec audisse puto tristissima luctus
<eoban. il. 17.756>	Nuncia. sed nullum video: tam tristis et atra
<eoban. il. 17.757>	Condita nube viros caligo obduxit, equosque.
<eoban. il. 17.758>	Iuppiter omnipotens quaeso hanc avertere noctem
<eoban. il. 17.759>	A Danaum nunc gente velis, precor aethera clarum
<eoban. il. 17.760>	Esse iube, miseros da clara in luce videre,
<eoban. il. 17.761>	Perdere si placitum est, si nos tua dextra reliquit.
<eoban. il. 17.762>	Talibus orantem lachrymis, miseratus ab alto est
<eoban. il. 17.763>	Iuppiter, et nebulas fulgenti dispulit aura.
<eoban. il. 17.764>	Tum sol emicuit, faciesque miserrima pugnae
<eoban. il. 17.765>	Tota oculis patuit, tum primum maximus Aiax
<eoban. il. 17.766>	Versus ad Atriden: Circumspice nunc Menelae,
<eoban. il. 17.767>	Inquit, an invenias Nelida Nestore cretum
<eoban. il. 17.768>	Antilochum, si vivat adhuc, atque ocyus ipsum
<eoban. il. 17.769>	Ire iube, ferat ut magno tristissima Achilli
<eoban. il. 17.770>	Nuncia, crudeli cecidisse sub Hectore caesum,
<eoban. il. 17.771>	Quo non de sociis fuerit coniunctior ipsi.
<eoban. il. 17.772>	Paruit Atrides, et mox abit inde: leonis
<eoban. il. 17.773>	In morem, qui clausa petens iumenta, sub ipsis
<eoban. il. 17.774>	Insultans stabulis, hominesque canesque fatigat.
<eoban. il. 17.775>	Qui tota vigiles bubilia nocte tenentes
<eoban. il. 17.776>	Defendunt, ferus ille fame, nocturnus edendae
<eoban. il. 17.777>	Esuriens inhiat praedae: sed saevit inani
<eoban. il. 17.778>	Trux rabie feritas, quia tela iniecta, facesque
<eoban. il. 17.779>	Nocturnas metuit, ferientibus undique solum
<eoban. il. 17.780>	Tot manibus canibusque, ferum licet, inde repulsus
<eoban. il. 17.781>	Mane abit, et tristi sub pectore concoquit iram.
<eoban. il. 17.782>	Haud secus exanimem Patroclum liquit Atrides,
<eoban. il. 17.783>	Invitus. Siquidem capti formidine Graii,
<eoban. il. 17.784>	Membra reliquerunt Phrygibus laceranda superbis
<eoban. il. 17.785>	Patrocli. tum multa ferens Aiacibus, atque
<eoban. il. 17.786>	Merioni mandata dabat: Decora inclyta Achivum
<eoban. il. 17.787>	Aiaces et Meriones, quis nunc memor extat
<eoban. il. 17.788>	Patrocli? quis nunc defendit ab hoste iacentem?
<eoban. il. 17.789>	Qui coelo cum vivus adhuc frueretur et aura
<eoban. il. 17.790>	Talis erat, tamque ingenio mansuetus amico
<eoban. il. 17.791>	Erga omnes: nunc vitali iacet aethere cassus.
<eoban. il. 17.792>	Haec memorans, partes circumspiciebat in omnes:
<eoban. il. 17.793>	Non secus ac coelo e liquido Iovis armiger ales,
<eoban. il. 17.794>	Quo visu volucrum melior nec acutior ulla est,
<eoban. il. 17.795>	Conspiciens leporem sub amica fronde latentem
<eoban. il. 17.796>	Devolat, arreptumque necat, secumque per auras
<eoban. il. 17.797>	Detulit. haud aliter tu nunc Menelae, per omnem
<eoban. il. 17.798>	Vertebas oculos aciem, turbasque tuorum
<eoban. il. 17.799>	Lustrabas circum, fortem si forte videres
<eoban. il. 17.800>	Nestoriden. quem mox ubi visum a parte sinistra
<eoban. il. 17.801>	Hortantem socios, et praelia voce cientem
<eoban. il. 17.802>	Novisti, dictis affatus talibus illum
<eoban. il. 17.803>	Diceris: Huc age Nestorida generose, dolorem
<eoban. il. 17.804>	Auditura gravem: quem dii, quem Iuppiter hostis
<eoban. il. 17.805>	Vertissent utinam. iam te cognoscere certo
<eoban. il. 17.806>	Arbitror, ex rebus praesentibus omnia nobis,
<eoban. il. 17.807>	Quae deus intulerit, quantam parat edere cladem.
<eoban. il. 17.808>	Stat penes infidos Troas victoria, Graium
<eoban. il. 17.809>	Optimus occubuit fato Patroclus iniquo.
<eoban. il. 17.810>	Cuius morte iacent consternata omnia Achivum
<eoban. il. 17.811>	Pectora. Tu magno celer i legatus Achilli,
<eoban. il. 17.812>	Nuncia confecti tristissima defer amici,
<eoban. il. 17.813>	Hostibus ut pulsis propere defendat inermem.
<eoban. il. 17.814>	Namque armis potitur dirus coelestibus Hector.
<eoban. il. 17.815>	Defensum ad naves referat. Moestissimus isthaec
<eoban. il. 17.816>	Audiit Antilochus, tantae nova nuncia cladis.
<eoban. il. 17.817>	Ingemuit lachrymans, et Atridae paruit ultro,
<eoban. il. 17.818>	Armaque Laodoco sua commendavit amico,
<eoban. il. 17.819>	Festinans. at equi simul abduxere, ferentem
<eoban. il. 17.820>	Nuncia magnanimo quae non voluisset Achilli:
<eoban. il. 17.821>	Te tamen haud generose animus Menelae ferebat,
<eoban. il. 17.822>	Auxilium ut ferres pressis hostilibus armis
<eoban. il. 17.823>	Antilochi sociis. abitu namque ipsius aegri
<eoban. il. 17.824>	Conflictabantur. sed mox Thrasymede remisso
<eoban. il. 17.825>	Ad Pylios, repetis Patrocli exangue cadaver,
<eoban. il. 17.826>	Ambobusque refers Aiacibus, Antilochum te
<eoban. il. 17.827>	Ad naves mississe citas, qui nuncia magno
<eoban. il. 17.828>	Deferat Aeacidae, dirae tristissima cladis.
<eoban. il. 17.829>	Non tamen illum (inquit) quamvis irata gerentem
<eoban. il. 17.830>	Pectora, Priamidae, promittere possumus ulla
<eoban. il. 17.831>	Venturum ratione. etenim qui possit inermis
<eoban. il. 17.832>	Hostibus armatis se opponere? dum licet ergo
<eoban. il. 17.833>	Consilium capiamus Achaeis utile rebus,
<eoban. il. 17.834>	Quo nos exanimi potiamur corpore, et ipsum
<eoban. il. 17.835>	Ex Troum clamore manu rapiamus Achivi,
<eoban. il. 17.836>	Nos quoque vitemus tam certa pericula tuti.
<eoban. il. 17.837>	Illi respondens magnus Telamonius Aiax:
<eoban. il. 17.838>	Omnia recte, inquit, statuis Menelae. sed isthuc
<eoban. il. 17.839>	Vos audere decet, teque ipsum Merionemque,
<eoban. il. 17.840>	Vos rapite insultu celeri, et subducite pugnae,
<eoban. il. 17.841>	Sublatumque auferte humeris. nos tuta ferentum
<eoban. il. 17.842>	Terga manu dabimus, nos propulsabimus armis
<eoban. il. 17.843>	Hectora, Troianosque alios, ut et ante cruentam
<eoban. il. 17.844>	Saepius unanimi contraximus agmine pugnam.
<eoban. il. 17.845>	Sic ait. Illi humeris sublatum protinus altis
<eoban. il. 17.846>	Subduxere procul Patrocli exangue cadaver.
<eoban. il. 17.847>	Tum Troianae acies terga invasere: canes ceu
<eoban. il. 17.848>	Vulnere confossum magnis latratibus aprum
<eoban. il. 17.849>	Invadunt alacres, venantum ante arma ruentes,
<eoban. il. 17.850>	Perniciemque ferae minitantur. at ille resumptis
<eoban. il. 17.851>	Viribus obsistens, et se convertit, et astans,
<eoban. il. 17.852>	Dentibus infrendens nunc hos nunc vulnerat illos.
<eoban. il. 17.853>	Fit fuga, post alii subeunt, aliique resistunt.
<eoban. il. 17.854>	Sic Troes, Danaos, tergis haesere, sequentes.
<eoban. il. 17.855>	Atque ita saepe manu facta non pauca ferebant
<eoban. il. 17.856>	Vulnera, sectati cedentes Troes Achivos.
<eoban. il. 17.857>	Cum vero Aiaces conversi noxia in ipsos
<eoban. il. 17.858>	Tela retorquebant, cedebant Troes Achivis.
<eoban. il. 17.859>	Nec quisquam procerum, nec quisquam ex agmine primo
<eoban. il. 17.860>	Sustinuit pugnare ducum pro corpore caesi.
<eoban. il. 17.861>	Hoc demum pacto est Patrocli exangue relatum
<eoban. il. 17.862>	Corpus ad undivagas naves, littusque relictum.
<eoban. il. 17.863>	Sicut edax ignis captam grassatus in urbem
<eoban. il. 17.864>	Proxima quaeque vorat, lateque incendia spargit,
<eoban. il. 17.865>	Flamma furens magno ventorum impulsa tumultu
<eoban. il. 17.866>	Concrepat, undantesque globos eructat in auras:
<eoban. il. 17.867>	Sic illi strictis equitum peditumque catervis,
<eoban. il. 17.868>	Praelia miscebant magno confusa tumultu.
<eoban. il. 17.869>	Sicut et e celso nemorosi vertice montis
<eoban. il. 17.870>	Saepe trabem volvere fabri, malumve parandis
<eoban. il. 17.871>	Navibus, et salebras per et invia saxa trahentes
<eoban. il. 17.872>	Perfusi sudore simul, fessique labore
<eoban. il. 17.873>	Immodico fumant aestu: sic membra ferebant
<eoban. il. 17.874>	Exanimata alacres Danai, defensa dederunt
<eoban. il. 17.875>	Terga duo Aiaces. et sicut in arva ruentes
<eoban. il. 17.876>	Sylvarum praerupta tenent, obiectaque totas
<eoban. il. 17.877>	Saxa morantur aquas, quae fluctibus omnia inundant,
<eoban. il. 17.878>	Et campis late stagnant, nec viribus ullis.
<eoban. il. 17.879>	Saxa movere loco possunt, nec scindere rupes:
<eoban. il. 17.880>	Sic gemini Aiaces prohibent post terga suorum
<eoban. il. 17.881>	Instantes Troas, qui non minus ultima Graium
<eoban. il. 17.882>	Terga sequebantur: quos inter prima tenebant
<eoban. il. 17.883>	Inclytus Aeneas armis, et maximus Hector.
<eoban. il. 17.884>	Ac veluti liquidum clamore per aera sturni,
<eoban. il. 17.885>	Aut picae ingenti volitant, prope adesse videntes
<eoban. il. 17.886>	Accipitrem, minimis volucrum fera fata ferentem:
<eoban. il. 17.887>	Sic Danaum iuvenes, quotiens violentius instant
<eoban. il. 17.888>	Hector et Aeneas, pugna fugere relicta.
<eoban. il. 17.889>	Multa quoque exciderant Danais fugientibus arma,
<eoban. il. 17.890>	Dum cava transiliunt altae munimina fossae,
<eoban. il. 17.891>	Non tamen a pugna cessatum est partibus ullis.