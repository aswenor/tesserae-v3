<eoban. il. 13.1>	Hector ut irrumpens nutu Iovis, agmina Troum
<eoban. il. 13.2>	Navibus admovit Danaum, curaque relicta
<eoban. il. 13.3>	Illis, ut gererent inter sese impia Martis
<eoban. il. 13.4>	Praelia sanguinei, erumnosumque laborem,
<eoban. il. 13.5>	Ipse ora avertens, oculos defixit in agris
<eoban. il. 13.6>	Thracum equitum, et gravibus pugnantum comminus armis
<eoban. il. 13.7>	Mysorum, soloque Abiorum vivere lacte
<eoban. il. 13.8>	Assuetae gentis, quod plenis mulget equarum
<eoban. il. 13.9>	Uberibus, quaeque innocuam iustissima vitam
<eoban. il. 13.10>	Transigat. ergo oculos cum nusquam ad littora Troiae
<eoban. il. 13.11>	Flecteret, externis aversus Iuppiter oris,
<eoban. il. 13.12>	Haud fore coniectans ut quisquam auderet Achivis
<eoban. il. 13.13>	Auxilium ferre, aut Teucris, de gente deorum:
<eoban. il. 13.14>	Non tamen haec latuit Neptunum occasio, qui tunc
<eoban. il. 13.15>	Forte Samothracis nemorosi in vertice montis,
<eoban. il. 13.16>	Quo se contulerat progressus ab aequoris imo,
<eoban. il. 13.17>	Considens, unde Ida, atque omnis Troia videri,
<eoban. il. 13.18>	Et castra atque viri potuere. inde omnia certo
<eoban. il. 13.19>	Limine spectabat variae discrimina pugnae,
<eoban. il. 13.20>	Argivos miserans, admirans agmina Troum.
<eoban. il. 13.21>	Ergo Iovi infensus, mox alta cacumina montis
<eoban. il. 13.22>	Deseruit, domitor maris, immortalibus illi
<eoban. il. 13.23>	Sub pedibus tremere et sylvae, montesque supini.
<eoban. il. 13.24>	Ter conatus erat mediis in fluctibus Aegas
<eoban. il. 13.25>	Impositas petere, hic ipsi de marmore templum
<eoban. il. 13.26>	Sacratum est, hic arma tholis immania pendent
<eoban. il. 13.27>	Aurea, sacra ipsi, sed et immortalia, soli
<eoban. il. 13.28>	Ter conatus eo divertere, ter pede presso
<eoban. il. 13.29>	Restitit, at quarto mora temporis omnis adempta est.
<eoban. il. 13.30>	Quo postquam pervenit, equos adiunxit ad axem
<eoban. il. 13.31>	Aeripedes, celeres, crine auricolore comantes:
<eoban. il. 13.32>	Aurea deinde sibi deus induit arma, manuque
<eoban. il. 13.33>	Conspicuum gestans atque auro atque arte flagellum,
<eoban. il. 13.34>	Conscendensque leves currus super aequora fertur,
<eoban. il. 13.35>	Tam suspensa levi peragans vestigia lapsu,
<eoban. il. 13.36>	Ut nihil aut currus, aut tingeret unda iugales.
<eoban. il. 13.37>	Agnovisse suum dicas maris aequora regem,
<eoban. il. 13.38>	Tam placidam stravere viam, tam plurima rarae
<eoban. il. 13.39>	Laetitiae nova signa dabant, tranquilla per alta
<eoban. il. 13.40>	Tum currum subiere ex alto immania cete.
<eoban. il. 13.41>	Est specus, immensae circumfluit unda paludis,
<eoban. il. 13.42>	In spacio medii Tenedon maris inter et Imbron,
<eoban. il. 13.43>	Hic ille aeripedes currumque reliquit inanem,
<eoban. il. 13.44>	A curru religans et solvens vincula equorum:
<eoban. il. 13.45>	Altera, quae celeres cohiberent aurea plantas
<eoban. il. 13.46>	Vincula mansuris addit, non viribus ullis
<eoban. il. 13.47>	Dissolvenda virum. tum iussit ut ipsius illic
<eoban. il. 13.48>	Expectent reditum, dehinc ponens pabula dulcis
<eoban. il. 13.49>	Miscuit ambrosiae, notam immortalibus escam.
<eoban. il. 13.50>	Ipse abit inde Argiva petens afflicta sub armis
<eoban. il. 13.51>	Agmina Dardanidum. quae postquam contigit, ibant
<eoban. il. 13.52>	Hectora Troiani ductorem in bella sequentes,
<eoban. il. 13.53>	Obvia persimiles populantis cuncta procellae,
<eoban. il. 13.54>	Aut flammae indomitae, sperantes navibus ignem
<eoban. il. 13.55>	Sese iniecturos Danaum, cunctosque sub ipsa
<eoban. il. 13.56>	Classe perempturos. Tum terrae viscera saevo
<eoban. il. 13.57>	Ima tridente movens Neptunus imagine sumpta
<eoban. il. 13.58>	Thestoridae Calchantis, et ora simillimus ipsi,
<eoban. il. 13.59>	Ipsius et formamque gerens, vocemque canoram,
<eoban. il. 13.60>	Hortaturus adit Danaos in praelia: utrosque
<eoban. il. 13.61>	Praecipue Aiaces, quibus haec iam sponte paratis,
<eoban. il. 13.62>	Magnanimi Aiaces, inquit, virtutis avitae
<eoban. il. 13.63>	Et vestrae memores, servate a clade suprema
<eoban. il. 13.64>	Afflictas Danaum vires, res, corpora, naves.
<eoban. il. 13.65>	Mittite degeneris vilissima signa timoris.
<eoban. il. 13.66>	Hostis habet murum, subeunt in castra phalanges
<eoban. il. 13.67>	Troianae, hinc metuo: nihil est aliunde pericli,
<eoban. il. 13.68>	Omnia tuta tenent iuxta custodia Graium.
<eoban. il. 13.69>	Hinc tantum metuo, ne quid patiamur acerbi,
<eoban. il. 13.70>	Unde ruunt totis in nos conatibus hostes,
<eoban. il. 13.71>	Quem ferus oppugnat cuneis stipantibus Hector
<eoban. il. 13.72>	Fervidus atque furens, rapidoque simillimus igni.
<eoban. il. 13.73>	Qui nunc se Iovis enatum de sanguine iactat.
<eoban. il. 13.74>	Vobis opto aliquis deus adsit, et excitet istas
<eoban. il. 13.75>	Praestantes olim generosa in pectora vires,
<eoban. il. 13.76>	Inspiretque animos, ut stantes fortiter hostes
<eoban. il. 13.77>	Sustineatis, et exemplo moveatis amicos,
<eoban. il. 13.78>	Hortantes alios etiam iubeatis ut istum
<eoban. il. 13.79>	Quantumvis praefractum animis armisque furentem
<eoban. il. 13.80>	Classe repellatis, dirumque a navibus ignem:
<eoban. il. 13.81>	Det licet huic vires, et Olympius excitet ipsum
<eoban. il. 13.82>	Iuppiter. Haec dicens deus aequora glauca gubernans.
<eoban. il. 13.83>	Contigit inde ambos sceptro, quo robora membris
<eoban. il. 13.84>	Indidit, et vires animis: tum praepete passu
<eoban. il. 13.85>	Avolat, accipitri similis, qui culmine praeceps
<eoban. il. 13.86>	Aerio demissus, avem sectetur, et uncis
<eoban. il. 13.87>	Unguibus arreptam laniet. tum protinus Aiax
<eoban. il. 13.88>	Natus Oileo, Telamone (ait) edite magno
<eoban. il. 13.89>	Nunc nos e superis aliquis hortatus ad arma,
<eoban. il. 13.90>	Et monet hostili classem defendere ab igne,
<eoban. il. 13.91>	Non aliquis nobis haec digerit omina Calchas,
<eoban. il. 13.92>	Mentita ille tamen Calchantis imagine venit,
<eoban. il. 13.93>	Os vocemque viro similis, quicunque deorum
<eoban. il. 13.94>	Ille fuit. nam membra dei fugientis aperte
<eoban. il. 13.95>	Cognovi, plantasque pedum, surasque nitentes.
<eoban. il. 13.96>	Nam facile est novisse deos, si corpora spectans
<eoban. il. 13.97>	Nostra voles conferre deis. Quin sentio vires
<eoban. il. 13.98>	Maiores animo iniectas, ardore teneri
<eoban. il. 13.99>	Pugnandi immenso, saevique cupidine Martis.
<eoban. il. 13.100>	Huic ita respondens retulit Telamonius Aiax:
<eoban. il. 13.101>	Et mihi tale aliquid nunc contigit, omnia surgunt
<eoban. il. 13.102>	Fervidiora animo, manus utraque prurit ad hastam,
<eoban. il. 13.103>	Stare loco pedibus nequeo, satis impetus urgens
<eoban. il. 13.104>	Incitat, invitatque animum iam sponte valentem,
<eoban. il. 13.105>	Poscere Priamiden solum in certamina, soli
<eoban. il. 13.106>	Conseruisse manus, laudem decernere ferro.
<eoban. il. 13.107>	Talibus Aiaces inter se plurima dictis
<eoban. il. 13.108>	Volvebant, alacres animis, pugnaeque parati.
<eoban. il. 13.109>	Inde alios pergit terrae commotor Achivos
<eoban. il. 13.110>	Hortari, et renovare animos, et reddere vires,
<eoban. il. 13.111>	Quorum animos pugnae labor attenuaverat ingens,
<eoban. il. 13.112>	Et domiti circum tentoria plena iacentes
<eoban. il. 13.113>	Laxabant curis animos, et membra labore:
<eoban. il. 13.114>	Hi postquam hostiles irrumpere castra maniplos,
<eoban. il. 13.115>	Et muros transisse vident, moeroribus aegri,
<eoban. il. 13.116>	Desperati animis, lachrymis cum voce fatentes,
<eoban. il. 13.117>	Iam non exitium praesens rationibus ullis
<eoban. il. 13.118>	Averti, nec posse instanti clade levari:
<eoban. il. 13.119>	Hos sic attonito stupefactos pectore totos
<eoban. il. 13.120>	Fluctipotens Neptunus adit, renovatque vigorem
<eoban. il. 13.121>	Mentibus, et defessa novas in corpora vires
<eoban. il. 13.122>	Subiicit: ante alios praestantes fortibus armis,
<eoban. il. 13.123>	Praefectosque aliis, Teucrumque, et Leiton acrem,
<eoban. il. 13.124>	Pyneleumque, Thoantaque, Deipyronque ferocem
<eoban. il. 13.125>	Merionem, sed et Antilochum, fortissima bello
<eoban. il. 13.126>	Pectora: ad hos tali sic est sermone loquutus:
<eoban. il. 13.127>	Non pudet o Danaum proceres? pro dedecus ingens,
<eoban. il. 13.128>	Detrectare manu pugnam, formidine captos
<eoban. il. 13.129>	Despondere animos. ego vos et fortibus armis
<eoban. il. 13.130>	Assuetos, et magnanimos defendere naves,
<eoban. il. 13.131>	Et potuisse manu, atque animo voluisse parato
<eoban. il. 13.132>	In prima iam stare acie, iam pellere Troas.
<eoban. il. 13.133>	Ocia nunc teritis: quae si non rumpitis, omnes
<eoban. il. 13.134>	Exitio misero tota cum classe perimus,
<eoban. il. 13.135>	Ne lux haec nostris illuxerit ultima rebus
<eoban. il. 13.136>	Quam metuo, pudor o ingens, quae monstra? quid autem
<eoban. il. 13.137>	Nunc video novitatis? at haec me haud esse putaram
<eoban. il. 13.138>	Visurum, nec suspicio fuit ulla timoris
<eoban. il. 13.139>	Huius inauditi. muris irrumpere Troas,
<eoban. il. 13.140>	Castra penetrare, ad delendam currere classem,
<eoban. il. 13.141>	Qui nunquam ante manus nobiscum conserere ausi,
<eoban. il. 13.142>	Saepe fuga turpi certam petiere salutem:
<eoban. il. 13.143>	Non secus ac cervi imbelles, qui devia tantum
<eoban. il. 13.144>	Lustra petunt, sylvasque, nec ulla ex parte resistunt
<eoban. il. 13.145>	Pantheris, pardisve, lupisve, aliisve ferarum,
<eoban. il. 13.146>	Sed tantum in praedam cedunt, et pabula fiunt.
<eoban. il. 13.147>	Nunc etiam ad naves tam longe a moenibus urbis
<eoban. il. 13.148>	Decertant, quae causa subest? ignavia nempe
<eoban. il. 13.149>	Et ducis, et populi socordia. namque recusant
<eoban. il. 13.150>	Regis in invidiam pugnare, et vincere bello,
<eoban. il. 13.151>	Laeserit offensum quoniam furiosus Achillem,
<eoban. il. 13.152>	Atque ideo naves sese patiuntur ad altas
<eoban. il. 13.153>	Morte trucidari misera. sed culpa nocentis
<eoban. il. 13.154>	Ista sit Atridae, nunc vos mora nulla retardet
<eoban. il. 13.155>	Quo minus in pugnam redeamus, et incita forti
<eoban. il. 13.156>	Arma retractemus dextra, placemus et iras
<eoban. il. 13.157>	Inter et Atriden et magnanimum inter Achillem.
<eoban. il. 13.158>	Nam facile esse solet placabilis ira bonorum.
<eoban. il. 13.159>	Haec etiam iustae nos detrectatio pugnae
<eoban. il. 13.160>	Afficit opprobrio: vos nunc qui prima tenetis
<eoban. il. 13.161>	Nomina militiae, cur sic cessatis ab armis?
<eoban. il. 13.162>	Me quem tarda gelu prohibet pugnare senectus,
<eoban. il. 13.163>	Conseruisse manus nolim: vos odero forsan,
<eoban. il. 13.164>	Non tamen immerito, quos sic quondam inclyta virtus
<eoban. il. 13.165>	Deserit. o animis ignavi, o frigida bello
<eoban. il. 13.166>	Pectora, adhuc cunctabimini? cunctatio vobis
<eoban. il. 13.167>	Ista malum pariet post immedicabile. vos nunc
<eoban. il. 13.168>	Dedecus hoc oculis proponite, perspicite aequis
<eoban. il. 13.169>	Sensibus hanc ignominiam, nunc ecce revulsis
<eoban. il. 13.170>	Portarum foribus, motis e cardine firmo
<eoban. il. 13.171>	Postibus, ad naves pugnantes incitat Hector,
<eoban. il. 13.172>	Pugnat et ipse manu, nec vos pudet esse quietos.
<eoban. il. 13.173>	Talibus Argivum dictis Neptunus agebat
<eoban. il. 13.174>	Iam resides animos, atque in fera bella ciebat.
<eoban. il. 13.175>	Cum subito Aiaces circum se densa coegit
<eoban. il. 13.176>	Turba fremens animis, iam nil nisi praelia poscens,
<eoban. il. 13.177>	Usque adeo sibi fidentes virtute phalangas,
<eoban. il. 13.178>	Ut si Mars etiam videat, non ipse lacessat,
<eoban. il. 13.179>	Non etiam dea bellorum Tritonia Pallas.
<eoban. il. 13.180>	Stabant praecipui spirantes robur Achivi,
<eoban. il. 13.181>	Hectora, et elatos Troas successibus istis
<eoban. il. 13.182>	Ipsi nunc reparata animis virtute manentes:
<eoban. il. 13.183>	Sic densi, ut clypeis clypeos, hastilibus hastas
<eoban. il. 13.184>	Concuterent, scutis haererent scuta, viro vir,
<eoban. il. 13.185>	Et galeae galeis. ipsi fulgentibus alta
<eoban. il. 13.186>	Cristati pennis capita, exitiosa minari
<eoban. il. 13.187>	Bella videbantur. Sic ergo instructa sub armis
<eoban. il. 13.188>	Stabat Achiva phalanx: cui se ferus intulit Hector
<eoban. il. 13.189>	Cum sociis, Troumque manu: quibus arma vicissim
<eoban. il. 13.190>	Obiiciunt Danai, atque hastas et spicula vibrant.
<eoban. il. 13.191>	Ac velut excelso resoluta e vertice cautes
<eoban. il. 13.192>	Vi torrentis aquae, per saxa, per ardua montis
<eoban. il. 13.193>	Praecipitat, validoque rapit secum omnia lapsu
<eoban. il. 13.194>	Subsiliens, sed nulla queunt obstacla morari
<eoban. il. 13.195>	Strage data nemorum, late fragor intonat ingens.
<eoban. il. 13.196>	Quae tamen in subiecta cadens, campique iacentem
<eoban. il. 13.197>	Planiciem delata, nec impete fertur eodem,
<eoban. il. 13.198>	Nec sonitu, tandemque morata in valle residit.
<eoban. il. 13.199>	Sic Hector Danaos per, et agmina tota, per arcta
<eoban. il. 13.200>	Tela ferebatur, se littora ad ipsa minatus
<eoban. il. 13.201>	Venturum, navesque citas, et Achaica castra.
<eoban. il. 13.202>	Tandem cum Danaos nondum impegisset in hostes,
<eoban. il. 13.203>	In quos delatus stetit, impactoque catervis
<eoban. il. 13.204>	Argivi tela iniiciunt, gladiisque lacessunt
<eoban. il. 13.205>	Adversum Danai, longisque hastilibus arcent.
<eoban. il. 13.206>	Tum pede consistens presso, cursuque retento,
<eoban. il. 13.207>	Cessantes magno socios clamore vocabat.
<eoban. il. 13.208>	Magnanimi Troes, Lyciique, et Dardana pubes,
<eoban. il. 13.209>	State viri, mihi adeste, alacres consistite, donec
<eoban. il. 13.210>	Hos superem: non ista diu mihi namque resistent
<eoban. il. 13.211>	Agmina, quantumvis denso sese ordine cogant,
<eoban. il. 13.212>	Et glomerent turritae acies. quas hac ego dextra
<eoban. il. 13.213>	Propellam, stratasque dabo, si vera loquutus
<eoban. il. 13.214>	Iuppiter, auspicio nec me frustratur inani.
<eoban. il. 13.215>	Talibus incendit cunctorum pectora dictis.
<eoban. il. 13.216>	Quos inter se Deiphobus sublimis agebat
<eoban. il. 13.217>	Sub clypeo, quod grande manu praetendit, in hostem
<eoban. il. 13.218>	Magno animo vadens, pedibus confisus anhelis.
<eoban. il. 13.219>	In quem Meriones loca quae potiora feriret
<eoban. il. 13.220>	Observans oculis, hastam contorsit acutam,
<eoban. il. 13.221>	Quae nec aberravit, clypeum sed contigit ictu
<eoban. il. 13.222>	Tam valido, ut ferrum taurino ambone repulsum
<eoban. il. 13.223>	Frangeret. ipse retro tanto perculsus ab ictu
<eoban. il. 13.224>	Deiphobus, retulit sese, atque in tuta recepit
<eoban. il. 13.225>	Excusso clypeo. mox et sua Gnosius heros
<eoban. il. 13.226>	Agmina concedens repetit, duplicique dolore
<eoban. il. 13.227>	Pectora turbatus fremuit: quod et hoste relicto
<eoban. il. 13.228>	Incolumi, frustra tantum contenderit ictum,
<eoban. il. 13.229>	Spiculaque oblongae validissima fregerit hastae.
<eoban. il. 13.230>	Atque ideo properans, sua se tentoria et altas
<eoban. il. 13.231>	Contulit ad naves, alia allaturus in hostem
<eoban. il. 13.232>	Spicula, quamque illic paulo ante reliquerat hastam.
<eoban. il. 13.233>	Nec minus interea reliqui conserta cruentis
<eoban. il. 13.234>	Praelia committunt dextris, Martemque lacessunt.
<eoban. il. 13.235>	Ingruit armorum fremitus, clamorque cadentum.
<eoban. il. 13.236>	Teucer ibi ante alios generoso Mentore cretum
<eoban. il. 13.237>	Imbrion interimit, Pedaeon hic ante paternam
<eoban. il. 13.238>	Incoluit, quam regna prius Troiana petissent
<eoban. il. 13.239>	Classes Argolicae. iam ducta Medesicasta
<eoban. il. 13.240>	Ipse notha Priami, gener officiosus adhaesit
<eoban. il. 13.241>	Partibus Iliacis, digressus ad Ilion altum
<eoban. il. 13.242>	E patriis laribus, Priamaeia tecta colebat,
<eoban. il. 13.243>	Non minus ipse seni carus, quam si editus esset
<eoban. il. 13.244>	Coniuge legitima. cui postquam Teucer ad aurem
<eoban. il. 13.245>	Vulnus agens manibus contortam educeret hastam,
<eoban. il. 13.246>	Cum sonitu armorum terrae defluxit, ut ornus
<eoban. il. 13.247>	Nata in conspicuo praecelsi vertice montis,
<eoban. il. 13.248>	Cum ramis succisa manu procumbit agresti.
<eoban. il. 13.249>	Hunc ita prostratum longe radiantibus armis
<eoban. il. 13.250>	Aggreditur spoliaturus Telamone creatus,
<eoban. il. 13.251>	In se torqueri dum cernit ab Hectore telum
<eoban. il. 13.252>	Destitit, et motu vitavit corporis ictum:
<eoban. il. 13.253>	Excipit Amphimachus defixum in pectore telum,
<eoban. il. 13.254>	Quod veniens vacuo vitaverat aere Teucer,
<eoban. il. 13.255>	(Amphimachus locupletis filius Actorionis,
<eoban. il. 13.256>	Nuper is in bellum fatis adductis iniquis
<eoban. il. 13.257>	Venerat) hunc sua collapsum super arma, subibat
<eoban. il. 13.258>	Hector ut exueret galea. quem maximus Aiax
<eoban. il. 13.259>	Coniiciens telum arcebat, nec vulnere corpus
<eoban. il. 13.260>	Perstrinxit, sic totus erat fulgentia ferro
<eoban. il. 13.261>	Corpora contectus: sed tanto robore scutum
<eoban. il. 13.262>	Percussit medium, ut propelleret Hectora retro.
<eoban. il. 13.263>	Tum duo caesorum rapuere cadavera Graii,
<eoban. il. 13.264>	Amphimachum Stichiusque valens, acerque Menestheus,
<eoban. il. 13.265>	Primi Caecropidum, Danaumque in castra tulerunt:
<eoban. il. 13.266>	Imbrion Aiaces, magni duo fulmina Martis.
<eoban. il. 13.267>	Ceu duo magnanimi multa virtute leones
<eoban. il. 13.268>	Eripuere canum retinaci ex ore capellam,
<eoban. il. 13.269>	Suspensamque ferunt, et in abdita lustra recondunt.
<eoban. il. 13.270>	Sic gemini Aiaces ablatum hostile cadaver
<eoban. il. 13.271>	In sua castra ferunt: quod ubi armis expoliarunt,
<eoban. il. 13.272>	Succisum latis humeris caput abstulit illi
<eoban. il. 13.273>	Fortis Oilides, mortem indignatus acerbam
<eoban. il. 13.274>	Amphimachi. post haec conversus ad agmina Troum,
<eoban. il. 13.275>	Avulsumque rotans dextra caput egit in hostem,
<eoban. il. 13.276>	Abiecitque manu: quod ad Hectora protinus ipsum
<eoban. il. 13.277>	Delatum, ante pedes iacuit, fera bella cientis,
<eoban. il. 13.278>	Pulvere foedatum turpi. tum vasta tridenti
<eoban. il. 13.279>	Littora concutiens, et caerula regna gubernans,
<eoban. il. 13.280>	Ipse quoque indigna commotus morte nepotis
<eoban. il. 13.281>	Amphimachi, et moerore animi confectus et ira,
<eoban. il. 13.282>	Ad naves iter intendit, mala plurima Teucris
<eoban. il. 13.283>	Erumnasque ferens, et plura pericla minatus,
<eoban. il. 13.284>	Si Danaum reliquos in pugnam atque arma reducat,
<eoban. il. 13.285>	Idomenea petens: qui tum veniebat eunti
<eoban. il. 13.286>	Obvius, affecti linquens tentoria amici,
<eoban. il. 13.287>	Quem tunc difficili confixum vulnere suram
<eoban. il. 13.288>	Extulerant pugna socii, tunc arte fovendum
<eoban. il. 13.289>	Idomeneus medica linquens, ad bella redibat
<eoban. il. 13.290>	Decertandi avidus: quem sic Neptunus euntem
<eoban. il. 13.291>	Aggreditur, vocem similis vultumque Thoanti,
<eoban. il. 13.292>	Et corpus reliquum, praeclaro Andraemone nato,
<eoban. il. 13.293>	Qui totam Pleurona potens ditione tenebat,
<eoban. il. 13.294>	Totius imperium retinens Calydonidos orae,
<eoban. il. 13.295>	Aetolum populis princeps. Age maxime Cretum
<eoban. il. 13.296>	Idomeneu, quo nunc irae, vocesque superbae?
<eoban. il. 13.297>	Quo in Teucros abiere minae? quove illa recessit
<eoban. il. 13.298>	Effera vis animi? Contra Gortynius heros:
<eoban. il. 13.299>	Nulla equidem generose Thoa manifestior usquam
<eoban. il. 13.300>	Causa subest, quam forte sciam: nec culpa virorum est,
<eoban. il. 13.301>	Militiam detractantum. nam fortiter omnes
<eoban. il. 13.302>	Pugnamus, nec item trepida formidine capti
<eoban. il. 13.303>	Agmina deserimus, nec segnia bella gerentes
<eoban. il. 13.304>	Deficimus: sed nostra Iovis premit arma voluntas,
<eoban. il. 13.305>	Cui placet, ut procul a patria, atque a dulcibus Argis,
<eoban. il. 13.306>	Littore in hostili, decorisque et laudis egeni,
<eoban. il. 13.307>	Morte occumbamus misera, sine nomine vulgus.
<eoban. il. 13.308>	Tu tamen o generose Thoa, qui semper ad arma
<eoban. il. 13.309>	Promptior, et reliquis dux in fera bella fuisti,
<eoban. il. 13.310>	Perge age, nec reliquos hortari desine pugnam
<eoban. il. 13.311>	Restituant, arma atque animos in bella resumant.
<eoban. il. 13.312>	Illi haec respondens est verba tridentifer orsus:
<eoban. il. 13.313>	Ipse autem Idomeneu, quicunque hoc ordine rerum
<eoban. il. 13.314>	Viribus et virtute valens non pugnet in hostem,
<eoban. il. 13.315>	Imprecor ut nunquam redeat, patriamque revisat,
<eoban. il. 13.316>	Sed cadat hoc altae lachrymoso in littore Troiae,
<eoban. il. 13.317>	Praeda feris catulis, et edacibus esca futurus
<eoban. il. 13.318>	Vulturibus. nos nunc sumptis properemus in armis,
<eoban. il. 13.319>	Si quibus auxilium (quamvis duo) ferre queamus.
<eoban. il. 13.320>	Multum pollet enim virtus coniuncta virorum,
<eoban. il. 13.321>	Quamvis imbelles fuerint. sed nos sumus olim
<eoban. il. 13.322>	Fortibus assueti pugnare, et vincere fortes.
<eoban. il. 13.323>	Haec fatus Neptunus, abit, pugnamque revisit.
<eoban. il. 13.324>	Idomeneus sua tecta petens sese induit armis,
<eoban. il. 13.325>	Spicula tum quatiens dextra, et tentoria linquens
<eoban. il. 13.326>	Egreditur, longe radios mittentibus armis:
<eoban. il. 13.327>	Quale solet fulgur vibranti mittere dextra
<eoban. il. 13.328>	Iuppiter in terras e summi vertice Olympi,
<eoban. il. 13.329>	Ostendens rapido signum mortalibus igni:
<eoban. il. 13.330>	Tale erat aerato fulgens e corpore ferrum.
<eoban. il. 13.331>	Obvius huic Molides venienti a navibus ibat
<eoban. il. 13.332>	Meriones, qui sumendam veniebat ad hastam:
<eoban. il. 13.333>	Cui rex Idomeneus verbis ita fatur amicis:
<eoban. il. 13.334>	Orte Molo pede Meriones celer, inter amicos
<eoban. il. 13.335>	Optime, quid venias edissere, quidve relinquens
<eoban. il. 13.336>	Praelia sic fugias? an forte alicuius ab hasta
<eoban. il. 13.337>	Vulnus habes, nec forte queas perferre dolorem?
<eoban. il. 13.338>	Nuncius anne venis afflictis rebus ut esses,
<eoban. il. 13.339>	Sponte tua qui me cupias confligere Teucris,
<eoban. il. 13.340>	Quam residere domi, positisque agere ocia curis?
<eoban. il. 13.341>	Ad quae Meriones: Curetum maxime ductor
<eoban. il. 13.342>	Idomeneu, venio telum laturus in hostem,
<eoban. il. 13.343>	Si quod forte tibi est reliquum. mea namque refracta est
<eoban. il. 13.344>	Hasta, in Deiphobi clypeum contorta rebellem.
<eoban. il. 13.345>	Cui bonus Idomeneus, Dicteae gloria gentis:
<eoban. il. 13.346>	Non unum mihi telum aliquod superesse, sed unum
<eoban. il. 13.347>	Et bis dena domi invenies, quae postibus adstant.
<eoban. il. 13.348>	Omnia de Teucris equidem mihi sumpta peremptis,
<eoban. il. 13.349>	Sunt clypei totidem, galeae tot postibus haerent,
<eoban. il. 13.350>	Thoraces totidem: quae cui sunt, nolit opinor
<eoban. il. 13.351>	De longe pugnare, atque eminus impetere hostem.
<eoban. il. 13.352>	Cui sic Meriones iterum: Sunt et mihi caesis
<eoban. il. 13.353>	Hostibus exuviae, galeae, tela, arma, sagittae,
<eoban. il. 13.354>	Compluresque hastae: sed quae mihi longius absint,
<eoban. il. 13.355>	Quam nunc ut manibus capiam. nec pectoris esse
<eoban. il. 13.356>	Me puto tam stupidi, quin semper in agmine primo
<eoban. il. 13.357>	Consuerim pugnare, ubi vis est maxima pugnae.
<eoban. il. 13.358>	Nec quemquam e sociis solitum spectare ferentem
<eoban. il. 13.359>	Auxilium, quin te haec melius scire omnia credam.
<eoban. il. 13.360>	Reddidit Idomeneus et adhuc: Scio qualia praestes,
<eoban. il. 13.361>	Et quanta virtute animi, quo robore dextrae
<eoban. il. 13.362>	Praevaleas. sed enim quid commemorare necesse est
<eoban. il. 13.363>	Nunc ea? quin potius si qui sumus ordine primi
<eoban. il. 13.364>	Ante rates coeamus, et agmina condensantes
<eoban. il. 13.365>	In Troas pugnemus. ibi tum vivida virtus
<eoban. il. 13.366>	Ostendet fortes, timidos ignavia bello.
<eoban. il. 13.367>	Non etenim sibi constat iners, sed pectore vecors
<eoban. il. 13.368>	Nunc hac nunc illac fertur. timet omnia, nunquam
<eoban. il. 13.369>	Certa quies illi, semper trepidante vacillat
<eoban. il. 13.370>	Pectore, nunquam animum misera formidine solvit,
<eoban. il. 13.371>	Subsiditque pedi metuens innixus utrique,
<eoban. il. 13.372>	Palpitat attonitum pectus, cor deficit amens,
<eoban. il. 13.373>	Instabiles pavido crepitant sub gutture dentes.
<eoban. il. 13.374>	Vir constans animo nunquam titubante vacillat,
<eoban. il. 13.375>	Sed fortem se praestat, et omnia fortiter audet.
<eoban. il. 13.376>	Non adeo metuit congressus ille virorum,
<eoban. il. 13.377>	Non timet insidias: quas si tamen incidit, optat
<eoban. il. 13.378>	Quamprimum conferre manum, miscerier acri
<eoban. il. 13.379>	Conflictu. tali ipse loco si forte vel ense,
<eoban. il. 13.380>	Ut telo feriare alio, te nemo timoris
<eoban. il. 13.381>	Arguerit, non ignavum te dicere quisquam
<eoban. il. 13.382>	Audeat ex animo, dum non ea vulnera tergo
<eoban. il. 13.383>	Accipias, aut aversa cervice, sed ipso
<eoban. il. 13.384>	Pectore in adverso, cum scilicet hostibus infers
<eoban. il. 13.385>	Ante pedem, non inde refers, cum prima capessis
<eoban. il. 13.386>	Non post prima lates vexilla. sed hactenus isthaec
<eoban. il. 13.387>	Dicta satis fuerint, pueri ne sicut inertes
<eoban. il. 13.388>	Commoda inutilibus perdamus tempora dictis,
<eoban. il. 13.389>	Neve quis insultans reprehenderit ista malignus.
<eoban. il. 13.390>	Tu nunc introiens, telum cape, deinde redito.
<eoban. il. 13.391>	Dixerat Idomeneus, celeri tentoria cursu
<eoban. il. 13.392>	Meriones petit, inde manu rapit utile telum,
<eoban. il. 13.393>	Et redit, assequiturque ducem: tum fortibus ibant
<eoban. il. 13.394>	Ambo in bella pares animis, non viribus aequis.
<eoban. il. 13.395>	Quales Marte sati cum patrem in bella sequuntur,
<eoban. il. 13.396>	Bellipotens Craterus, ferroque timendus Atarbes,
<eoban. il. 13.397>	Dum petit aut Ephyros bello, aut e Thracibus oris
<eoban. il. 13.398>	In Phlegyas movet arma viros: illi agmina circum
<eoban. il. 13.399>	Et per eunt, nec se praestant utrisque benignos,
<eoban. il. 13.400>	Sed parti inclinant uni, cui praemia laudum
<eoban. il. 13.401>	Victrici faveant. tales hi fortibus ibant
<eoban. il. 13.402>	Robora spirantes animis, sic deinde profatur
<eoban. il. 13.403>	Meriones prior. Idomeneu quae prima petemus
<eoban. il. 13.404>	Cornua? num dextrum? num laeva a parte sinistrum?
<eoban. il. 13.405>	An mediam pugnae faciem? nam forsan ab omni
<eoban. il. 13.406>	Parte laborantes nos inveniemus Achivos.
<eoban. il. 13.407>	Ad quem Deucalides: Medio (inquit) in agmine fortes,
<eoban. il. 13.408>	Sunt alii qui defendant, hostemque morentur,
<eoban. il. 13.409>	Praecipue Aiaces gemini, Teucerque sagittis
<eoban. il. 13.410>	Missilibus, tum pugna idem certare pedestri
<eoban. il. 13.411>	Eximius: facile hi satiabunt Hectora, pugnae
<eoban. il. 13.412>	Quantumvis avidum. sit ut ille acerrimus armis,
<eoban. il. 13.413>	Grande opus hoc ipsi fuerit tamen, et labor ingens,
<eoban. il. 13.414>	Tales posse viros devincere, deinde carinis
<eoban. il. 13.415>	Usturas inferre faces, nisi Iuppiter ipsis
<eoban. il. 13.416>	Iniiciat spissae fumosa incendia flammae.
<eoban. il. 13.417>	Namque viro non est similis Telamonius Aiax
<eoban. il. 13.418>	Mortali, Cereris qui ducat munere vitam,
<eoban. il. 13.419>	Quem ferrum quem saxa queant violare, vel hastae,
<eoban. il. 13.420>	Usque adeo magno non cesserit unus Achilli,
<eoban. il. 13.421>	Praecipue cum collatis stant agmina signis.
<eoban. il. 13.422>	De volucri nam nulla pedum contentio cursu est.
<eoban. il. 13.423>	Quare age vade, et ab hac cornu pete parte sinistrum,
<eoban. il. 13.424>	Mecum una veniens, ut quamprimum experiamur
<eoban. il. 13.425>	Quem decus hoc maneat, num nos, aut quemlibet horum
<eoban. il. 13.426>	In quos nunc pugnare animus mihi gestit et ardet.
<eoban. il. 13.427>	Talibus Idomeneus tacuit, solatus amicum.
<eoban. il. 13.428>	Ille deo similis, qui bella cruenta gubernat,
<eoban. il. 13.429>	Strennuus arma ferens praeit, et contendit in hostem.
<eoban. il. 13.430>	Qui iam persimilem flammae Idomenea videntes,
<eoban. il. 13.431>	Ipsumque aurigam longe radiantibus armis
<eoban. il. 13.432>	Conspicuum, mox agglomerant se Troes, et ambos
<eoban. il. 13.433>	Tota acie circumsistunt. concursus utrinque
<eoban. il. 13.434>	Exoritur, curvae qua tangunt littora puppes.
<eoban. il. 13.435>	Ac velut adversi revoluto turbine ventiComparatio.
<eoban. il. 13.436>	Pulveream certant educere in aera nubem,
<eoban. il. 13.437>	Plano aliquo in trivio: Sic tunc pugna aspera surgens,
<eoban. il. 13.438>	Mutua miscebat duro certamina ferro,
<eoban. il. 13.439>	Erexitque animos, et inhorruit undique crebris
<eoban. il. 13.440>	Vulneribus, strages oritur miseranda cadentum,
<eoban. il. 13.441>	Obfuscant oculos radiis fulgentia longe
<eoban. il. 13.442>	Arma virum, galeae, clypei, thoraces aheni,
<eoban. il. 13.443>	Pugnantum simul, ut si quis certamina talis
<eoban. il. 13.444>	Vidisset pugnae, ex aliqua regione locorum
<eoban. il. 13.445>	Tutior, haud fuerit pavidus timidusque futurus,
<eoban. il. 13.446>	Non ultra ulla timens duri certamina Martis.
<eoban. il. 13.447>	Huius cladis erant duo dii, qui partibus essent
<eoban. il. 13.448>	Authores. Danaos malebat ab Hectore vinci,
<eoban. il. 13.449>	Non tamen extingui diro prope Pergama bello
<eoban. il. 13.450>	Iuppiter, hoc Thetidi tribuens, ut ferret Achilli
<eoban. il. 13.451>	Hoc decus eximium, qui solus et Hectora posset
<eoban. il. 13.452>	Et Troas superare alios. Neptunus Achivis
<eoban. il. 13.453>	Immeritam miserans sortem, clademque malignam,
<eoban. il. 13.454>	Indidit et vires animis, membrisque vigorem,
<eoban. il. 13.455>	Indigne arma ferens Teucris Argiva domari,
<eoban. il. 13.456>	Atque ideo infensus velut ob facta improba fratri
<eoban. il. 13.457>	Condoluit. nam ambobus idem genus exit ab uno
<eoban. il. 13.458>	Patre deo, genitrice dea. patria una duobus:
<eoban. il. 13.459>	Sed prior aethereas in luminis editus auras
<eoban. il. 13.460>	Iuppiter est, et plura potens, rerumque peritus
<eoban. il. 13.461>	Multarum. non ergo palam Neptunus ab alto
<eoban. il. 13.462>	Prodiit emergens, sed venit in agmina, furtim
<eoban. il. 13.463>	In pugnam Danaos animans urgebat, adaugens
<eoban. il. 13.464>	Viribus et virtute nova, quo pugna feroci
<eoban. il. 13.465>	Crudior increvit certamine, saevit utrinque
<eoban. il. 13.466>	Ferrea sanguineo circundata parca flagello.
<eoban. il. 13.467>	Cumque utrinque acies perrumpere conarentur,
<eoban. il. 13.468>	Utrinque innumeri miseranda caede cadebant,
<eoban. il. 13.469>	Utrinque immenso maduerunt sanguine campi.
<eoban. il. 13.470>	Hic gravis et nondum canescens vertice toto
<eoban. il. 13.471>	Lyctius Idomeneus, socios hortatus in hostem
<eoban. il. 13.472>	Irruit, avertitque fuga, stravitque superbum
<eoban. il. 13.473>	Othryonea manu, qui nuper ab urbe Cabyso
<eoban. il. 13.474>	Venerat, insano Cassandrae incensus amore
<eoban. il. 13.475>	Priamidos, specie insignis, formaeque venustae,
<eoban. il. 13.476>	Iliacam ad Troiam, decorisque et nominis ergo
<eoban. il. 13.477>	Marte parandorum, Priamo: qui pactus amatae
<eoban. il. 13.478>	Cassandrae thalamos, etiam sine dote, sua vi,
<eoban. il. 13.479>	Et virtute sua, Troiae promisit ab oris
<eoban. il. 13.480>	Pulsurum Danaos, nisi sponte abscedere mallent.
<eoban. il. 13.481>	Talibus ille senis promissis laetus in hostem
<eoban. il. 13.482>	Pugnabat, multoque animis audentior ibat.
<eoban. il. 13.483>	Hunc ferus Idomeneus observans, perculit hasta
<eoban. il. 13.484>	Ventre tenus medio. nec enim licet aereus ictu
<eoban. il. 13.485>	Sustinuit thorax. illi super arma cadenti
<eoban. il. 13.486>	Cum sonitu, insultans Cretaea rector ab Ida,
<eoban. il. 13.487>	Humanis (inquit) te laudibus esse priorem
<eoban. il. 13.488>	Omnibus Othryonee feram, si talia praestas
<eoban. il. 13.489>	Qualia te praestare olim promissa dedisti
<eoban. il. 13.490>	Posse seni Priamo, pro queis tibi pulchra tyranni
<eoban. il. 13.491>	Filia desponsa est. Tibi nos promittimus idem
<eoban. il. 13.492>	Facturos, ut natarum pulcherrima forma
<eoban. il. 13.493>	Connubio tibi iungatur maioris Atridae,
<eoban. il. 13.494>	Quam procul huc patriis tibi producemus ab Argis,
<eoban. il. 13.495>	Tu modo qua possis evertas Pergama dextra,
<eoban. il. 13.496>	Et nostris manibus contradas Ilion altum.
<eoban. il. 13.497>	Me sequere ad naves, ut de sponsalibus illic
<eoban. il. 13.498>	Et de coniugio coniunctis rebus agamus.
<eoban. il. 13.499>	Non indigni equidem simus, queis credere possis,
<eoban. il. 13.500>	Et quos affines habeas. haec ille loquutus,
<eoban. il. 13.501>	Cum pede correptum traheret, subit Asius ipsum
<eoban. il. 13.502>	Ulturus, stans ante et equos currumque sequentem,
<eoban. il. 13.503>	Auriga ducente, humeros, et proxima terga
<eoban. il. 13.504>	Ipsius afflantes domini. cui tela paranti
<eoban. il. 13.505>	Mittere in Idomenea, ferit Dicteius heros
<eoban. il. 13.506>	Guttura tam valide, ut ferrum cervice supina
<eoban. il. 13.507>	Extaret. prolapsus humo cadit Asius ingens,
<eoban. il. 13.508>	Non secus ac quercus, foliis aut populus albens,
<eoban. il. 13.509>	Aut abies pinusve virens, quam doctus in usum
<eoban. il. 13.510>	Navalem faber excidit. sic ille iacebat
<eoban. il. 13.511>	Collapsus, miser ipse suo se in sanguine versans,
<eoban. il. 13.512>	Lenta volutabat confusae murmura linguae.
<eoban. il. 13.513>	Hoc auriga videns, amens, et pectore fractus,
<eoban. il. 13.514>	Stabat inops animi, non ausus ab hoste fugaces
<eoban. il. 13.515>	Vertere equos. quem sic dubitantem pectora subter,
<eoban. il. 13.516>	Lubrica qua medium constringit fibula ventrem,
<eoban. il. 13.517>	Vulnerat Antilochus telo thoracis adacto
<eoban. il. 13.518>	Per ferrum rigidi. qui postquam praepete curru
<eoban. il. 13.519>	Exciderat, iacuitque anima linquente supinus,
<eoban. il. 13.520>	Ipse abduxit equos magno Neleide cretus.
<eoban. il. 13.521>	Hoc tum Deiphobus casu tristatus amici,
<eoban. il. 13.522>	Idomenea petit coniecta comminus hasta.
<eoban. il. 13.523>	Ille videns in se missam volitare per auras,
<eoban. il. 13.524>	Sub vastum clypei ingentis se colligit orbem,
<eoban. il. 13.525>	Ut vel vitaret, vel missi spicula teli
<eoban. il. 13.526>	Exciperet clypeo loris pendente duobus,
<eoban. il. 13.527>	Taurinis texto e coriis lato atque rotundo,
<eoban. il. 13.528>	Extremum rigidi contexit lamina ferri.
<eoban. il. 13.529>	Quem supra hasta volans magno stridore per auras
<eoban. il. 13.530>	Fertur in Hyppasiden Hypsenora, cuius inhaerens
<eoban. il. 13.531>	Infixa est iecori subter praecordia. at illi
<eoban. il. 13.532>	Mox genua insolito motu resoluta vacillant.
<eoban. il. 13.533>	Deiphobus hasta inclamans ac voce procaci,
<eoban. il. 13.534>	Haudquaquam o Danai iacet Asius, inquit, inultus:
<eoban. il. 13.535>	Nunc habet ille etiam durae solatia mortis,
<eoban. il. 13.536>	Longe apud infernas Plutonia regna paludes,
<eoban. il. 13.537>	Quo modo divertit. gaudebit namque quod ipsi
<eoban. il. 13.538>	Inferias dederim. tam frivola verba loquutus
<eoban. il. 13.539>	Deiphobus, Danaos moerore affecit, et ipsum
<eoban. il. 13.540>	Praecipue Antilochum, modo vulnus habentis amicum
<eoban. il. 13.541>	Hyppasidae, cuius curam neque vulnere lapsi
<eoban. il. 13.542>	Abiecit, verum accurrens et corpus amici
<eoban. il. 13.543>	Semianime obtexit clypeo, et defendit ab hoste:
<eoban. il. 13.544>	Concordes donec iuvenes duo gentis Achivae
<eoban. il. 13.545>	Mecisteus Echio satus, et divinus Alastor,
<eoban. il. 13.546>	Hostibus eripuere gementem multa dolore
<eoban. il. 13.547>	Vulneris, ad pictas retro abduxere carinas.
<eoban. il. 13.548>	Idomeneus perstare animo, nec mittere curas,
<eoban. il. 13.549>	Pergebat turbare acies, urgere phalangas,
<eoban. il. 13.550>	Hostibus aut inferre manu lachrymabile fatum,
<eoban. il. 13.551>	Constituens aut ipse pati, stat certa voluntas.
<eoban. il. 13.552>	Stabat Troianas acies atque arma sequutus
<eoban. il. 13.553>	Filius Aesyete satus, virtute manuque
<eoban. il. 13.554>	Nobilis Alcathous, generum quem legerat heros
<eoban. il. 13.555>	Ipse sibi Anchises sociata coniuge lecti
<eoban. il. 13.556>	(Maxima natarum quae ipsi fuit) Hippodamia:
<eoban. il. 13.557>	Quam caram reliquis plus dilexere parentes,
<eoban. il. 13.558>	Quod forma, quodque ingenio, quod cultibus esset
<eoban. il. 13.559>	Aequales inter praestans, et vinceret omnes.
<eoban. il. 13.560>	Has propter dotes animi coniuncta marito est,
<eoban. il. 13.561>	Quo non alter erat praestantior incola Troiae.
<eoban. il. 13.562>	Hunc modo Neptunus duro sub marte domandum
<eoban. il. 13.563>	Obtulit Idomenee tibi, fera pectora mulcens,
<eoban. il. 13.564>	Perstringens oculos, per et omnia membra stuporem
<eoban. il. 13.565>	Inducens, nulla ut posset ratione moveri,
<eoban. il. 13.566>	Molirive pedes, aut flectere inutile corpus,
<eoban. il. 13.567>	Ac si dura silex, aut stet fronde ardua quercus.
<eoban. il. 13.568>	Cui gravidam dura loricam cuspide rumpens
<eoban. il. 13.569>	Hasta sonans, per et arma et corpus adacta, resedit
<eoban. il. 13.570>	Pectoris in medio, et cordi est infixa tenaci.
<eoban. il. 13.571>	Constitit illa tremens, corde assultante dolore.
<eoban. il. 13.572>	Ille cadens bibula iacuit resupinus arena,
<eoban. il. 13.573>	Iam linquente anima, cum sic Dicteius heros
<eoban. il. 13.574>	Ipse quoque insultans sublata est voce loquutus:
<eoban. il. 13.575>	Deiphobe, hocne tibi dignum et par esse videtur,
<eoban. il. 13.576>	Me tres occidisse viros, te scilicet unum
<eoban. il. 13.577>	Improbe, qui te sic iactes, et voce superba
<eoban. il. 13.578>	Verba loquare etiam vanissima? verum age mecum
<eoban. il. 13.579>	Congredere, et propius consistens consere dextram,
<eoban. il. 13.580>	Ut discas quis ego, quam sim bellator in armis,
<eoban. il. 13.581>	Quam Iove dignus avo. namque is Minoa superbum
<eoban. il. 13.582>	Progenuit, centum Cretae super oppida regem:
<eoban. il. 13.583>	Minos Deucaliona, patrem mihi, qui modo Cretae
<eoban. il. 13.584>	Urbibus et populis praesum rex omnibus amplae,
<eoban. il. 13.585>	Huc in perniciem Troumque tuamque profectus
<eoban. il. 13.586>	Navibus a patria. Idomeneo haec verba loquuto
<eoban. il. 13.587>	Deiphobus volvens animo deliberat, an quem
<eoban. il. 13.588>	Advocet e sociis, adoriri an solus in armis
<eoban. il. 13.589>	Audeat Idomenea ferum. dum talia volvit
<eoban. il. 13.590>	Addubitans animo, potior sententia visa est
<eoban. il. 13.591>	Accire Aeneam, quem post signa ultima stantem
<eoban. il. 13.592>	Repperit, iratum Priamo, quod talibus auctum
<eoban. il. 13.593>	Virtutum meritis, praestantemque omnibus unum,
<eoban. il. 13.594>	Ille minus digno se prosequeretur honore.
<eoban. il. 13.595>	Hunc prope consistens verbis affatur amicis:
<eoban. il. 13.596>	Magnanime Aenea, consultor maxime Troum,
<eoban. il. 13.597>	Si nunc parte aliqua tangit te cura tuorum,
<eoban. il. 13.598>	Quod facit, et merito, nec sit mora longa,
<eoban. il. 13.599>	Alcathoo laturus opem. sic namque decebat,
<eoban. il. 13.600>	Quod coniux illi soror est tua nupta, quod idem
<eoban. il. 13.601>	In vestris laribus primis te eduxit ab annis.
<eoban. il. 13.602>	Hunc ferus Idomeneus vita spoliavit et armis.
<eoban. il. 13.603>	Talibus Aeneae turbavit pectora dictis,
<eoban. il. 13.604>	Ire tamen subito saevum perrexit in hostem
<eoban. il. 13.605>	Idomenea petens. manet imperterritus ille,
<eoban. il. 13.606>	More nec infantis pueri pavefactus abibat,
<eoban. il. 13.607>	Terga nec obvertit fugiens: sed sicut in altis
<eoban. il. 13.608>	Montibus immansuetus aper deprensus, ut acres
<eoban. il. 13.609>	Sentit adesse canes, venatoresque cruentos,
<eoban. il. 13.610>	Non fugit, aut lustris sese ipse recondit in altis,
<eoban. il. 13.611>	Sed stat, et arrectis horret fera corpora setis,
<eoban. il. 13.612>	Dentibus infrendens, ardentibus igne rubenti
<eoban. il. 13.613>	Luminibus, non ille viros, non ille canum vim
<eoban. il. 13.614>	Pertimuit, nunc hos arcens, nunc appetit illos.
<eoban. il. 13.615>	Non secus expectans Aenean Gnosius heros,
<eoban. il. 13.616>	Advocat e sociis praestantes viribus amplis
<eoban. il. 13.617>	Quos videt, Ascalaphumque, Aphareaque, Deipyrumque,
<eoban. il. 13.618>	Merionen, atque Antilochum, quibus ista profatur:
<eoban. il. 13.619>	Huc mihi adeste viri, contra violenta ferocis
<eoban. il. 13.620>	Arma viri, vix namque manus ego conserere ausim
<eoban. il. 13.621>	Solus Dardanio Aeneae, cum robore firmae
<eoban. il. 13.622>	Floreat aetatis, viridisque in flore iuventae,
<eoban. il. 13.623>	Tempore quo virtus validis est optima membris.
<eoban. il. 13.624>	Tam celerem pedibus metuo, tam corpora dantem
<eoban. il. 13.625>	Multa neci, cum sit me forsan fortior ipso.
<eoban. il. 13.626>	Quod si illi aequalis validi sim viribus aevi,
<eoban. il. 13.627>	Protinus aut illi de me victoria certa,
<eoban. il. 13.628>	Aut mihi laus illo occiso non falsa veniret.
<eoban. il. 13.629>	Talibus Idomeneus dictis socia arma vocabat,
<eoban. il. 13.630>	Cui cuncti ex humeris clypeis de more reductis
<eoban. il. 13.631>	Praesto aderant, animis in quaeque pericla paratis.
<eoban. il. 13.632>	Nec secus Aeneas socios, quos forte videbat,
<eoban. il. 13.633>	Praesentes vocat, in Danaos socia arma capessant,
<eoban. il. 13.634>	Deiphobum et Pariden fratres, et Agenora fortem.
<eoban. il. 13.635>	Illos (namque duces fuerant) promiscua vulgi
<eoban. il. 13.636>	Turba sequebatur. sicut cum saepe sequentes
<eoban. il. 13.637>	Primus oves aries e pastu ad flumina ducit,
<eoban. il. 13.638>	Pastoris tacitum pertentant gaudia pectus:
<eoban. il. 13.639>	Sic Anchisiades gaudebat pectore toto,
<eoban. il. 13.640>	Spectans sese alacres comitari in praelia turmas.
<eoban. il. 13.641>	Ergo ubi ad Alcathoi perventum exangue cadaver,
<eoban. il. 13.642>	Protinus iniectis concurritur undique telis,
<eoban. il. 13.643>	Spicula missa volant, gladii franguntur et hastae,
<eoban. il. 13.644>	Arma crepant sonitu ingenti, dant vulnera telis
<eoban. il. 13.645>	Mutua et accipiunt. duo tum dextrisque animisque
<eoban. il. 13.646>	Marti ipsi adsimiles, Aeneas, Idomeneusque,
<eoban. il. 13.647>	Prosiliunt, hastisque alacres in mutua surgunt
<eoban. il. 13.648>	Vulnera, sed prior Aeneas ferus irruit hasta
<eoban. il. 13.649>	Idomenea petens. quam cum prudenter ab alto
<eoban. il. 13.650>	Aere stridentem vitasset Gnosius heros,
<eoban. il. 13.651>	Fixa solo stetit ipsa tremens, delata sine ictu.
<eoban. il. 13.652>	Sed non Oenomaum frustra petit Idomeneus:
<eoban. il. 13.653>	Huius enim iacta thoracem pertudit hasta,
<eoban. il. 13.654>	In ventrem medium torquens, atque intima telo
<eoban. il. 13.655>	Viscera dilanians: quo collabente supinum
<eoban. il. 13.656>	In cubitum, iamque extincto, teloque reducto
<eoban. il. 13.657>	Idomeneus cum forte armis spoliare iacentem
<eoban. il. 13.658>	Pergeret, haud potuit, sic densis undique telis
<eoban. il. 13.659>	Obrutus est, et membra pedum iam lassa trahebat,
<eoban. il. 13.660>	Et genua immodico non sufficientia cursu
<eoban. il. 13.661>	Destituere virum, nec se inde auferre, nec istic
<eoban. il. 13.662>	Stare satis poterat. passu quem cedere lento,
<eoban. il. 13.663>	Paulatimque pedem retro atque ex hoste referre
<eoban. il. 13.664>	Deiphobus cernens (ut erat male semper in illum
<eoban. il. 13.665>	Affectus diuturno odio) contorsit in ipsum,
<eoban. il. 13.666>	Sed quanquam validis deceptam viribus hastam,
<eoban. il. 13.667>	Non frustra tamen. Ascalaphi nam contigit altum
<eoban. il. 13.668>	Traiiciens humerum prognati patre Gradivo.
<eoban. il. 13.669>	Ille cadens, cubito conspersam pulvere terram
<eoban. il. 13.670>	Contigit. at nondum natum cecidisse sciebat
<eoban. il. 13.671>	Mars pater in pugna, tum summo in vertice Olympi
<eoban. il. 13.672>	Auricomis residens in nubibus, ab Iove summo
<eoban. il. 13.673>	Cum reliquis vetitus pugnae succedere divis.
<eoban. il. 13.674>	Interea Ascalaphum iuxta cum plura tumultu
<eoban. il. 13.675>	Praelia consererent vario, raperetque comatam
<eoban. il. 13.676>	Deiphobus galeam Ascalaphi, fortissimus illi
<eoban. il. 13.677>	Meriones longa traiecit bracchion hasta,
<eoban. il. 13.678>	Excussitque manu praedam, dedit eruta raucum
<eoban. il. 13.679>	Cassis lapsa sonum. tunc sicut ab aere vultur
<eoban. il. 13.680>	Insiliens, hastamque manu de vulnere traxit,
<eoban. il. 13.681>	Ad socios retro fidos se deinde recepit.
<eoban. il. 13.682>	Deiphobum fratrem germanus et ipse Polites
<eoban. il. 13.683>	Complexum medium, mediae certamine pugnae
<eoban. il. 13.684>	Extulit usque ad equos, qui post certantia stabant
<eoban. il. 13.685>	Agmina, marte procul diro longeque remoti
<eoban. il. 13.686>	Auriga custode, hic illam deinde paratae
<eoban. il. 13.687>	Impositum rhedae revehi curabat in urbem,
<eoban. il. 13.688>	Edentem crebros gemitus vertigine crudi
<eoban. il. 13.689>	Vulneris, ex quo tum profluxit copia multi
<eoban. il. 13.690>	Sanguinis. Interea commisti Troes Achivis
<eoban. il. 13.691>	Instaurant clamore acies, pugnamque cruentant.
<eoban. il. 13.692>	Hic ferus Aeneas Apharea Caletore natum
<eoban. il. 13.693>	Adversum ferit, et iugulum transverberat hasta.
<eoban. il. 13.694>	Is capite incumbens clypeo, galeaque remissa
<eoban. il. 13.695>	Concidit, et dura resolutus morte quievit.
<eoban. il. 13.696>	Terga hic Nestorides observans versa Thoonis,
<eoban. il. 13.697>	Qui simul opportuna oblata occasio venit
<eoban. il. 13.698>	Invadens data terga ferit, sic vulnere saevo
<eoban. il. 13.699>	Ut venam spinae conciderit, alta tenentis
<eoban. il. 13.700>	Vincula cervicis. retro cadit ille, supinas
<eoban. il. 13.701>	Ad socios tendens palmas. mox arma iacenti
<eoban. il. 13.702>	Detrahit Antilochus, circum tamen omnia spectans
<eoban. il. 13.703>	Ne quisquam incautum feriat. nam Troia circum
<eoban. il. 13.704>	Agmina constiterant, et crebris ictibus amplum
<eoban. il. 13.705>	Pulsabant clypeum: sed frustra, et nulla ferentes
<eoban. il. 13.706>	Vulnera. namque aderat Neptunus, Nestore cretum
<eoban. il. 13.707>	Qui facile eriperet, qui tutaretur ab omni
<eoban. il. 13.708>	Telorum insultu iuvenem, qui praelia nunquam
<eoban. il. 13.709>	Defugiens, nunquam non tela minacia vibrans
<eoban. il. 13.710>	Assidue pugnabat, et adversum circum egit in hostem,
<eoban. il. 13.711>	Arma ferens, oculis vigilantibus observabat,
<eoban. il. 13.712>	Quem feriens iaculo, atque aliis invaderet armis.
<eoban. il. 13.713>	Non tamen haec faciens toties, Adamanta latebat
<eoban. il. 13.714>	Asiaden. is in Antilochum progressus, adegit
<eoban. il. 13.715>	Telum ingens, medium clypei quod contigit orbem.
<eoban. il. 13.716>	Atque ibi Neptunus ferrum quod praeminet hastae
<eoban. il. 13.717>	Reddidit obtusum, ne quid perstringere posset.
<eoban. il. 13.718>	Nam pars in clypeo velut igne soluta remansit,
<eoban. il. 13.719>	Pars in humum cecidit, mox territus ille refugit
<eoban. il. 13.720>	Ad socios retro, fugientem perculit hasta
<eoban. il. 13.721>	Meriones, medium ventrem inter et ilia figens,
<eoban. il. 13.722>	Qua miseros homines dolor atrocissimus urget.
<eoban. il. 13.723>	Vulnus ad hoc Adamas obluctabatur, ut olim
<eoban. il. 13.724>	Bos ferus, invito cui vincla iniecit arator,
<eoban. il. 13.725>	Aut quem pastores ducunt in montibus altis
<eoban. il. 13.726>	Funibus arctatum strictis: sic ille resistens
<eoban. il. 13.727>	Attentabat adhuc si posset vivere, donec
<eoban. il. 13.728>	Comminus accedens de corpore sustulit hastam
<eoban. il. 13.729>	Meriones: tum nox illi densissima texit
<eoban. il. 13.730>	Torpentes iam morte oculos, et lumine cassos.
<eoban. il. 13.731>	Tunc Helenus gladio praelongo, qualibus uti
<eoban. il. 13.732>	Thracas et Hemicolas gentes mucronibus aiunt,
<eoban. il. 13.733>	Deipyri galeam percussam fregit, et alto
<eoban. il. 13.734>	E capite excussit. quam foedo e pulvere, lapsam
<eoban. il. 13.735>	Ante pedes aliquis conatur tollere Achivum,
<eoban. il. 13.736>	Nox aeterna ruens morientia lumina clausit
<eoban. il. 13.737>	Deipyro. cuius Menelaus morte dolorem
<eoban. il. 13.738>	Concipiens, ingentem animo tendebat in hostem,
<eoban. il. 13.739>	Voce, manu, vultuque minax, hastamque trabalem
<eoban. il. 13.740>	Intentans Heleno: qui tum veniebat et ipse
<eoban. il. 13.741>	Intento properans arcu. mox parte ab utraque
<eoban. il. 13.742>	Excussere suum quod telum quisque tenebat,
<eoban. il. 13.743>	Alter in alterius iaculantes corpora. verum
<eoban. il. 13.744>	In fortem thoraca ruens confracta sagitta est,
<eoban. il. 13.745>	Qua medius coit, et non secius inde repulsa
<eoban. il. 13.746>	Desiliit, quales tunicae pellesve fabarum,
<eoban. il. 13.747>	Aut cicerum paleae, quas ventilat area purgans,
<eoban. il. 13.748>	In sublime abeunt ventorum flatibus actae:
<eoban. il. 13.749>	Sic thoraca super Menelai fracta sagitta est,
<eoban. il. 13.750>	Priamidae detorta manu. tum fortis Atrides
<eoban. il. 13.751>	Confixit mucrone manum revocabilis hastae,
<eoban. il. 13.752>	Qua tulit et preciosum arcum, pulchrasque sagittas
<eoban. il. 13.753>	Priamides, sic ut manu coniungeret arcum,
<eoban. il. 13.754>	Hunc illamque uno penetrans gravis hasta volatu.
<eoban. il. 13.755>	Tunc socios Helenus repetens, in tuta recessit,
<eoban. il. 13.756>	Devitans miseri crudelia vulnera fati,
<eoban. il. 13.757>	Tela manu confixa trahens, hastamque sequacem,
<eoban. il. 13.758>	Vulnere magnanimus quam mox eduxit Agenor,
<eoban. il. 13.759>	Et manu fomenta levis de vellere lanae
<eoban. il. 13.760>	Applicuit, famuli quam funda rotatilis istum
<eoban. il. 13.761>	(Deficiente alia in praesens) praebebat in usum.
<eoban. il. 13.762>	Hic etiam fato ductus Pisander iniquo,
<eoban. il. 13.763>	Recta in te Menelae ruens, in fata ruebat.
<eoban. il. 13.764>	Per te namque fuit duro sub marte domandus,
<eoban. il. 13.765>	Morte soluturus poenas. ergo acribus ibant
<eoban. il. 13.766>	Ambo infesti animis, et se per tela petebant
<eoban. il. 13.767>	Mutua. qui postquam prope convenere, vicissim
<eoban. il. 13.768>	Coniiciunt hastas, sed aberrans fugit Atridae
<eoban. il. 13.769>	Praetervecta hominem, Pisandri contigit orbem
<eoban. il. 13.770>	Atridae clypei, defixaque in aere pependit.
<eoban. il. 13.771>	Non transfixa tamen, ligno tenus hasta refracta est.
<eoban. il. 13.772>	Laetus successu se pro victore ferebat
<eoban. il. 13.773>	Pisander: qui cum Menelaum surgere in ensem
<eoban. il. 13.774>	Conspexit, seque intento mucrone petentem,
<eoban. il. 13.775>	Ipse quoque eduxit, lateri quam ferre solebat
<eoban. il. 13.776>	Sub clypeo appensam, pulchramque gravemque bipennem.
<eoban. il. 13.777>	Huius erant olea confecta manubria firma,
<eoban. il. 13.778>	Oblongo capulo, nitido, multa arte polito.
<eoban. il. 13.779>	Hoc se invadentem fidens invasit Atriden,
<eoban. il. 13.780>	Deque comante iubas galea decussit equinas.
<eoban. il. 13.781>	Rettulit illi autem Menelaus vulnus acerbum,
<eoban. il. 13.782>	Qua coeunt frons et summi tubercula nasi.
<eoban. il. 13.783>	Tum fracta attonito crepuerunt ossa cerebro,
<eoban. il. 13.784>	In terram ante pedes oculi cecidere cruenti:
<eoban. il. 13.785>	Volvitur ipse cadens, et in uda extensus arena
<eoban. il. 13.786>	Quantus erat iacuit. quem calce in pectore presso
<eoban. il. 13.787>	Exuit Atrides armis, et luminis aura.
<eoban. il. 13.788>	Tum super exanimem stans, dicta superba profatur:
<eoban. il. 13.789>	Profugite hinc Troes, Danaumque relinquite naves,
<eoban. il. 13.790>	Foedifragi, infidi, genus insatiabile bello,
<eoban. il. 13.791>	Quod solo vesani animis clamore geratis.
<eoban. il. 13.792>	Non iterum me ignominia, non clade nefanda
<eoban. il. 13.793>	Afficite, o canibus peiores. credite tandem
<eoban. il. 13.794>	Numen habere Iovem, quo iura fidemque benigni
<eoban. il. 13.795>	Vindicet hospitii violata. is et Ilion altum
<eoban. il. 13.796>	Excindet, vos supplicioque et vindice poena
<eoban. il. 13.797>	Afficiens, qui me clade affecistis acerba,
<eoban. il. 13.798>	Per scelera et fraudes abducta uxore puella
<eoban. il. 13.799>	Cum multis opibus, qui vos et honore receptos
<eoban. il. 13.800>	Quam potui eximio colui, fovique benigno
<eoban. il. 13.801>	Hospitio: nunc pontivagas incendere naves
<eoban. il. 13.802>	Versat inaudaces animos vesana libido,
<eoban. il. 13.803>	Heroas Danaos delere et dedere morti,
<eoban. il. 13.804>	In nostra immani properantes damna furore.
<eoban. il. 13.805>	Iuppiter (ingenio nam te praestare loquuntur
<eoban. il. 13.806>	Immortalibus, et mortalibus omnibus unum)
<eoban. il. 13.807>	Ex te haec proveniunt, te fiunt ista volente
<eoban. il. 13.808>	Omnia, ut iniustis haec fiat gratia Teucris.
<eoban. il. 13.809>	Ut nunc nostro etiam se gens avidissima bello
<eoban. il. 13.810>	Expleat, ac aliis quibus explet se omnibus horis
<eoban. il. 13.811>	Ista domi illuvies, et nunquam explenda vorago,
<eoban. il. 13.812>	Nempe iocis, venere, ac vino, somnoque diurno,
<eoban. il. 13.813>	Mollia inutilibus consumans ocia ludis.
<eoban. il. 13.814>	His siquidem possunt excellere Troes in armis,
<eoban. il. 13.815>	Talibus assueti officiis, ad bellica inepti.
<eoban. il. 13.816>	Sic ait, exuviasque tenens ex hoste cruentas
<eoban. il. 13.817>	Tradebat sociis, media in certamina pugnae
<eoban. il. 13.818>	Sese proripiens, abiit, loca prima capessens.
<eoban. il. 13.819>	Hic illum aggreditur non aequo marte, sed aequa
<eoban. il. 13.820>	Mente Pylaemenei regis pulcherrima proles
<eoban. il. 13.821>	Harpalion, patre ad Troiam ducente profectus,
<eoban. il. 13.822>	Haudquaquam deinceps patriam rediturus ad altam.
<eoban. il. 13.823>	Is tunc Atridae medii loca concava scuti
<eoban. il. 13.824>	Vulnere percussit modico, sed vulnere inani:
<eoban. il. 13.825>	Non traiecit enim, mox retro in tuta refugit,
<eoban. il. 13.826>	Devitare necem cupiens: hanc namque timebat:
<eoban. il. 13.827>	Non tamen effugit. nam quamvis lumina circum
<eoban. il. 13.828>	Verteret observans, ne quis se vulnere inermem
<eoban. il. 13.829>	Impeteret, tamen haud vitavit arundinis ictum
<eoban. il. 13.830>	Merione a magno missae, quae in foemine dextro
<eoban. il. 13.831>	Infixa est, imaque sedens in pube remansit.
<eoban. il. 13.832>	Ergo loco mox deficiens subsidit eodem,
<eoban. il. 13.833>	Post paulo prostratus humi, stipatus amicis
<eoban. il. 13.834>	Semianimis iacuit: ceu vermis languida multo
<eoban. il. 13.835>	Verbere terga trahens, largus de vulnere sanguis
<eoban. il. 13.836>	Profluxit: iuveni adstabant fidissima turba
<eoban. il. 13.837>	Paphlagones, luctuque graves iam lumine cassum
<eoban. il. 13.838>	Lugebant, latumque humeris, curruque relatum
<eoban. il. 13.839>	Imponunt, sacraeque ferunt in moenia Troiae.
<eoban. il. 13.840>	Hunc sequitur multo lachrymas humore profundens,
<eoban. il. 13.841>	Fata querens pater infoelix durissima nati.
<eoban. il. 13.842>	Non tulit aequo animo Paris hunc cecidisse, quod olim
<eoban. il. 13.843>	Hospitio acceptum semper coluisset amicum
<eoban. il. 13.844>	Harpaliona Paris, cum multis fortia habentum
<eoban. il. 13.845>	Pectora paphlagonum: quare sua tela resumens,
<eoban. il. 13.846>	Atque arcum pharetramque parans, celeresque sagittas.
<eoban. il. 13.847>	Forte fuit iuvenis Polyido vate creatus
<eoban. il. 13.848>	Euchenor, locuples, et pulchris rebus abundans,
<eoban. il. 13.849>	Indolis egregiae, nec fati ignarus acerbi
<eoban. il. 13.850>	Ipse sui: nam saepe parens praedixerat ipsi
<eoban. il. 13.851>	(Moenia qui bimaris coluit praeclara Corinthi)
<eoban. il. 13.852>	Aut per foeda domi longi contagia morbi,
<eoban. il. 13.853>	Militiaeve trucis periturum cuspide ferri.
<eoban. il. 13.854>	Ille praeoptabat bello cum laude perire,
<eoban. il. 13.855>	Quam sine laude domi, cum certae mortis iniquo
<eoban. il. 13.856>	Dedecore immutans certae quoque mortis honorem,
<eoban. il. 13.857>	Hunc Paris imposita in nervum stridente sagitta,
<eoban. il. 13.858>	Vulnus agens maxillam inter confixit et aurem.
<eoban. il. 13.859>	Illi ob utrunque graves tenebrae sunt lumen obortae.
<eoban. il. 13.860>	Atque ita pugnantum torrebant corpora solis
<eoban. il. 13.861>	Flammantes radii, necdum cognoverat Hector
<eoban. il. 13.862>	In cornu Troas tanta pugnare sinistro
<eoban. il. 13.863>	Mole laborantes, et iam concedere Achivis
<eoban. il. 13.864>	Et decus et laudem. namque hos Neptunus agebat
<eoban. il. 13.865>	Instigans, viresque animis, roburque ministrans
<eoban. il. 13.866>	Corporibus. sed adhuc erat his in partibus Hector,
<eoban. il. 13.867>	Quas primas irruperat insiliens, portasque revellens
<eoban. il. 13.868>	Proruerat muros, fractis aciebus Achivum,
<eoban. il. 13.869>	Qua naves Aiacis erant et Prothesilai
<eoban. il. 13.870>	Subductae in littus, fragilis quas murus obibat.
<eoban. il. 13.871>	Sed vis magna virum, manus hic aptissima pugnae,
<eoban. il. 13.872>	Et qui robora equumque equitumque invicta tenerent,
<eoban. il. 13.873>	Tendebant, Boeoti acres, et Iaones amplis
<eoban. il. 13.874>	Distincti tunicis. Locri, Phthiique, et Epei.
<eoban. il. 13.875>	Hi similem rapidae quae proterit omnia flammae
<eoban. il. 13.876>	Interp.Hectora, connisi, quacunque ope pellere retro
<eoban. il. 13.877>	Non poterant, quin irrueret, quin rumperet intro.
<eoban. il. 13.878>	Ibant Cecropidae primi sub rege Menestheo,
<eoban. il. 13.879>	Hunc Phidasque Biasque duces, Stichiusque sequuntur.
<eoban. il. 13.880>	Inde manu promptos valida ducebat Epeos,
<eoban. il. 13.881>	Phylidesque Meges, Amphionque, Draciusque,
<eoban. il. 13.882>	Phthios inde, Medonque, Neoptolemusque valentes
<eoban. il. 13.883>	Armis et pedibus: quorum fuit alter Oilei
<eoban. il. 13.884>	Filius, ipse Medon, sed pellice matre creatus:
<eoban. il. 13.885>	Frater ob hoc Aiacis, eodem patre, sed illum
<eoban. il. 13.886>	Eiectum patria extorrem procul esse coegit
<eoban. il. 13.887>	Sors mala. nam perimens Eriopidis ipse novercae
<eoban. il. 13.888>	Germanum, quam legitimam retinebat Oileus,
<eoban. il. 13.889>	Cesserat in Phylacem. hi tunc cum robore Phthium,
<eoban. il. 13.890>	Et cum Boeotis a navibus Hectora magnum
<eoban. il. 13.891>	Arcebant: sed Oilides pede fervidus Aiax
<eoban. il. 13.892>	Non aliqua Telamoniaden regione reliquit.
<eoban. il. 13.893>	Tempore non aliquo: sed stabat, et adfuit illi.
<eoban. il. 13.894>	Ac veluti duo curva boves ad aratra ligati,
<eoban. il. 13.895>	Cornua depressi, sudantes corpora sulcos
<eoban. il. 13.896>	Evertunt, agrumque novant, et prorsus eandem
<eoban. il. 13.897>	Semper eunt redeuntque viam, iuga dura ferentes,
<eoban. il. 13.898>	Concordes animo, et tantum temone dirempti:
<eoban. il. 13.899>	Sic gemini Aiaces animis concordibus, omnem
<eoban. il. 13.900>	Corporibus vinctis belli tolerare laborem,
<eoban. il. 13.901>	Prospicere ordinibus, sese obiectare periclis.
<eoban. il. 13.902>	Sed Telamoniadae fidissima turba suorum,
<eoban. il. 13.903>	Praesto aderant socii, qui fessis cruribus aegrum
<eoban. il. 13.904>	Exciperent, sudore fluentia membra levarent,
<eoban. il. 13.905>	Eriperent fesso gravidum de pectore scutum.
<eoban. il. 13.906>	Solus Oilides Locrorum a gente relictus
<eoban. il. 13.907>	Pugnabat. stata nam timuerunt praelia Locri,
<eoban. il. 13.908>	Quod galeis ferro gravibus, parmisque carerent,
<eoban. il. 13.909>	Quod validis hastis, solis decernere docti
<eoban. il. 13.910>	Arcubus et fundis, quibus armis Pergama freti
<eoban. il. 13.911>	Cum reliquis petiere, quibus pepulere fugatas
<eoban. il. 13.912>	Troianas acies. reliqui nam pluribus armis
<eoban. il. 13.913>	A fronte urgebant et Troas, et Hectora fortem.
<eoban. il. 13.914>	Post acies Locri velut in statione latentes
<eoban. il. 13.915>	Spicula mittebant adeo creberrima, ut hostem
<eoban. il. 13.916>	Arcerent, ne iam pugnae meminisse coactum,
<eoban. il. 13.917>	Sed fugere, et retro petere inclyta moenia Troiae
<eoban. il. 13.918>	Navibus a celsis, castris muroque relictis.
<eoban. il. 13.919>	Fugissentque etiam, nisi fortis ad Hectora magnum
<eoban. il. 13.920>	Pulydamas verbis his usus, ut ante, fuisset:
<eoban. il. 13.921>	Hector, ut alterius nimium parere recusas
<eoban. il. 13.922>	Consiliis, quae saepe tamen tibi recta feruntur.
<eoban. il. 13.923>	Nam quia te deus armorum dedit esse peritum,
<eoban. il. 13.924>	Vis alios etiam ingenio superare sagaci.
<eoban. il. 13.925>	Sed, mihi crede, uni non dat deus omnia, verum
<eoban. il. 13.926>	Dotibus hos illis, alios his dotibus auget:
<eoban. il. 13.927>	Nec ratione pari dispensat cuncta. videsne
<eoban. il. 13.928>	Hunc belli praestare aliis virtute gerendi?
<eoban. il. 13.929>	Illum magno animo per aperta pericula ferri
<eoban. il. 13.930>	Indevictum? alios veloci excellere cursu?
<eoban. il. 13.931>	Nonnullos citharae nervis, atque arte canendi?
<eoban. il. 13.932>	Diversis ita diversas dat Iuppiter arteis.
<eoban. il. 13.933>	At quos consiliis voluit superare ferendis
<eoban. il. 13.934>	Mortales alios, et sana mente valere,
<eoban. il. 13.935>	Hi sunt praecipue qui possunt esse saluti
<eoban. il. 13.936>	Urbibus, et populis, et rebus saepe gerendis,
<eoban. il. 13.937>	Insuperabilibus multorum viribus uni.
<eoban. il. 13.938>	Sicut et ipse magis (quia sint vera omnia) nosti.
<eoban. il. 13.939>	Nunc igitur quae fert animus tibi promere certum est,
<eoban. il. 13.940>	Optima quae factu mihi (ut et sunt) esse videntur.
<eoban. il. 13.941>	Principio tua signa vides hostilibus armis
<eoban. il. 13.942>	Cincta premi, teque angusta ratione teneri
<eoban. il. 13.943>	Inclusum, Danaos recidentibus undique telis
<eoban. il. 13.944>	Ingruere: et Troianae acies aut ocia ducunt,
<eoban. il. 13.945>	Aut pugnant, postquam muros cepere. sed ipsi
<eoban. il. 13.946>	Cum multis pauci circum tentoria, circum
<eoban. il. 13.947>	Pontigradas naves palatim, atque ordine rari
<eoban. il. 13.948>	Consistunt. nunc ergo iube tota agmina Troum
<eoban. il. 13.949>	Ad te huc conveniant: nam consultare necesse est,
<eoban. il. 13.950>	Praestet utrum, pictas iterumne invadere naves,
<eoban. il. 13.951>	Si deus hanc tribuat palmam fortasse benignus?
<eoban. il. 13.952>	An sit commodius, sine noxa hinc cedere retro.
<eoban. il. 13.953>	Ne (quod adhuc metuo) nobis hesterna rependant
<eoban. il. 13.954>	Damna, suae memores cladis, cum proximus adsit
<eoban. il. 13.955>	Ille vir eximius bello, qui nolit opinor
<eoban. il. 13.956>	A pugna et gravibus cessare diutius armis.
<eoban. il. 13.957>	Talia Pulydamas. cuius ratione probata,
<eoban. il. 13.958>	Hector obaerato longe resonantibus armis
<eoban. il. 13.959>	Desilit e curru, dehinc fatur talia fratri:
<eoban. il. 13.960>	Pulydama, tu perge duces proceresque manentes,
<eoban. il. 13.961>	Ne quoquam hinc abeant, cohibere et sistere, donec
<eoban. il. 13.962>	Hinc abeo, sociis occurrens, iussaque portans,
<eoban. il. 13.963>	Mox rediturus, ubi haec perfecero, maxima factu.
<eoban. il. 13.964>	Sic ait, arma ferens monti assimulanda nivali,
<eoban. il. 13.965>	Avolat, inclamans Troum sociumque phalangas.
<eoban. il. 13.966>	Qui mox audita magni voce Hectoris, omnes
<eoban. il. 13.967>	Pulydamanta ad Panthoiden venere vocati.
<eoban. il. 13.968>	Ipse Hector primos procerum satis anxius aegra
<eoban. il. 13.969>	Mente requirebat, nec in agmine repperit usquam
<eoban. il. 13.970>	Deiphobumve, Helenumve, Adamantave, magnanimumve
<eoban. il. 13.971>	Asion Hyrtaciden. verum illi aut alta tenebant
<eoban. il. 13.972>	Moenia, vulneribus confecti, aut morte iacebant
<eoban. il. 13.973>	Consumpti in castris Danaum. mox parte sinistra
<eoban. il. 13.974>	Lugubris pugnae Pariden invenit, ad arma
<eoban. il. 13.975>	Hortantem socios. in quem convicia probris
<eoban. il. 13.976>	Cominus accedens coniecit turpibus Hector.
<eoban. il. 13.977>	Dyspari, non Pari, composita pulcherrime forma,
<eoban. il. 13.978>	Improbe, plene dolis, muliebri perdite flamma,
<eoban. il. 13.979>	Deiphobusque Helenusque ubi sunt? quo se abstulit autem
<eoban. il. 13.980>	Asiades Adamas? quove Asius ipse profectus
<eoban. il. 13.981>	Hyrtacides? quibus Othryoneus latet abditus oris?
<eoban. il. 13.982>	Nunc Troia est excisa, ruit nunc Ilion altum.
<eoban. il. 13.983>	Cui Paris ora deo similis formosa, profatur:
<eoban. il. 13.984>	Hector (ait) quia dulce tibi est incessere verbis
<eoban. il. 13.985>	Probrosis omni vicio culpaque vacantem,
<eoban. il. 13.986>	Obiurgato alias ubi detrectare videbis
<eoban. il. 13.987>	Militiam, vel quicquid erit Mavortis in armis
<eoban. il. 13.988>	Audendum, si me timidum cognoveris unquam.
<eoban. il. 13.989>	Namque nec ignavum genuit me mater opinor:
<eoban. il. 13.990>	Donec enim naves tu pugnas Hector ad altas.
<eoban. il. 13.991>	Ipse nihil cessans totis hic viribus hostem
<eoban. il. 13.992>	Sustineo: proceres autem quos ipse requiris,
<eoban. il. 13.993>	Omnes morte iacent consumpti, et caede cruenta
<eoban. il. 13.994>	In castris Danaum, praeter duo corpora fratrum
<eoban. il. 13.995>	Deiphobique Helenique, quibus nunc urbe receptis
<eoban. il. 13.996>	Vulnera curantur, quibus est affectus uterque
<eoban. il. 13.997>	In manibus, sed quisque sua, praegrandibus hastis.
<eoban. il. 13.998>	Iuppiter e fato praesenti exemit utrunque.
<eoban. il. 13.999>	Tu nunc ergo praei quo te fert prona voluntas,
<eoban. il. 13.1000>	Nos te prompti animis quo duces cunque sequemur.
<eoban. il. 13.1001>	Tu siquidem praestare voles nos viribus omnes,
<eoban. il. 13.1002>	Sed tamen ut sua cuique dabit sua quaeque facultas,
<eoban. il. 13.1003>	Ut modus ipse etiam rerum pro viribus adsit.
<eoban. il. 13.1004>	Nam plus velle manu quam possis, prorsus ineptum est,
<eoban. il. 13.1005>	Praecipue in bellis, quibus est modus aequus habendus.
<eoban. il. 13.1006>	His fera magnanimi permulsit pectora fratris.
<eoban. il. 13.1007>	Ibant ergo pares, ubi pugnae maximus ardor
<eoban. il. 13.1008>	Invaluit, prope Cebrionen, et Pulydamantem,
<eoban. il. 13.1009>	Phalcenque, Orthaeumque, et diis similem Polyphetem,
<eoban. il. 13.1010>	Palmynque, Ascaniumque, Morymque, satum Hippotione,
<eoban. il. 13.1011>	Divite ab Ascania paulo vix ante profecti:
<eoban. il. 13.1012>	Mox in bella ierant: fuit haec Iovis alma voluntas.
<eoban. il. 13.1013>	Ergo ibant alacres, et Troes in arma parati,
<eoban. il. 13.1014>	Insanae similes vento grassante procellae,
<eoban. il. 13.1015>	Quae mixto tonitru, Iove fulmina rauca ciente,
<eoban. il. 13.1016>	Immenso strepitu terram camposque iacentes
<eoban. il. 13.1017>	Stagnaque lata ferit, vasti maria alta profundi
<eoban. il. 13.1018>	Verberat, et refluos torquens ad littora fluctus
<eoban. il. 13.1019>	Imbribus effusis furit, aestuat, erigit undas,
<eoban. il. 13.1020>	Et premit erectas: rapidis sic Troes in armis,
<eoban. il. 13.1021>	Quique suis ducibus confisi, in bella ruebant,
<eoban. il. 13.1022>	Ferratis late radios iacientibus armis,
<eoban. il. 13.1023>	Hectore sub magno: quia dux fuit omnibus Hector.
<eoban. il. 13.1024>	Is rapidum forti spirans sub pectore Martem,
<eoban. il. 13.1025>	Lativago prae se clypeum tulit orbe rotundum,
<eoban. il. 13.1026>	Compositum tergis bubulis, et robore multo
<eoban. il. 13.1027>	Invicti chalybis. circum caput addita celsum
<eoban. il. 13.1028>	Splendida cassis erat: totas sic ille phalangas
<eoban. il. 13.1029>	Circumibat, tentans si pars perculsa timore
<eoban. il. 13.1030>	Cederet ulla loco. sed nec terrebat Achivos
<eoban. il. 13.1031>	Sic quoque, quem spectans his magnus provocat Aiax:
<eoban. il. 13.1032>	Improbe, qui te inferre putas sic posse timorem
<eoban. il. 13.1033>	Pectoribus Danaum, refer huc te, et consere mecum.
<eoban. il. 13.1034>	Non etenim iccirco, bello quia simus inepti,
<eoban. il. 13.1035>	Concidimus paulo ante: Iovis sed triste flagellum
<eoban. il. 13.1036>	Nos domuit. nunc tu nostras excindere naves
<eoban. il. 13.1037>	Omnino cupis, et solum hoc optare videris.
<eoban. il. 13.1038>	Sunt tamen et nobis in fortia praelia vires,
<eoban. il. 13.1039>	Robustaeque manus, quibus illum arcere furorem
<eoban. il. 13.1040>	Posse tuum videamur, et in te vertere eundem,
<eoban. il. 13.1041>	Vosque ipsos, vestramque evertere funditus urbem.
<eoban. il. 13.1042>	Quin etiam tibi venturum, nec iam procul illum
<eoban. il. 13.1043>	Auguror esse diem, quo tu tua moenia versus
<eoban. il. 13.1044>	Vota Iovi fugiens facies, reliquisque deorum,
<eoban. il. 13.1045>	Ut cursu accipitres vincant, quibus ipse veheris
<eoban. il. 13.1046>	Pulverulentus, equi, qui te super ardua sistant
<eoban. il. 13.1047>	Pergama. sic fato, a dextra regina volucrum
<eoban. il. 13.1048>	Praeterlapsa bono auspicio est: tum laetus amico
<eoban. il. 13.1049>	Omine, succlamant exercitus omnis Achivum:
<eoban. il. 13.1050>	Hector at Aiaci respondens: Falleris, inquit,
<eoban. il. 13.1051>	Aiax vane, levis, iactator inepte. quid autem
<eoban. il. 13.1052>	Te iuvat ista loqui, tam falsa et frivola? at o si
<eoban. il. 13.1053>	Tam mihi sit generis divini Iuppiter author,
<eoban. il. 13.1054>	Tam sibi me Iuno natum velit esse, parique
<eoban. il. 13.1055>	Et Phoebo, et glaucae dignentur honore Minervae,
<eoban. il. 13.1056>	Ut vos illa dies manet hoc in littore Troiae,
<eoban. il. 13.1057>	Quae vos corripiet, quae vos funesta videbit
<eoban. il. 13.1058>	Pascere corporibus vestris foedasque volucres,
<eoban. il. 13.1059>	Immundosque canes, quorum tu garrule nostro
<eoban. il. 13.1060>	Augebis numerum confossus pectora telo:
<eoban. il. 13.1061>	Non tamen ante cadas, et sic mea tela peremptus
<eoban. il. 13.1062>	Effugias, vel si nec nostrae robora dextrae
<eoban. il. 13.1063>	Sustineas. Sic fatus, in agmina fida suorum
<eoban. il. 13.1064>	Se recipit: quem tota manus comitatur euntem
<eoban. il. 13.1065>	Troiugenum, celsum ferit ingens aethera clamor,
<eoban. il. 13.1066>	Quem certanti utraeque acies ardore tulerunt,
<eoban. il. 13.1067>	Virtutis memores Danai Troiana manebant
<eoban. il. 13.1068>	Arma satis praesenti animo, non ulla timentes.