<eoban. il. 16.1>	Talibus ad navem dum certant Troes Achivis
<eoban. il. 16.2>	Protesilae tuam, magno Patroclus Achilli
<eoban. il. 16.3>	Adstitit, ubertim lachrymans, et turbida guttis
<eoban. il. 16.4>	Grandibus ora rigans. sicut cum forte ruentis
<eoban. il. 16.5>	Liquitur imber aquae, celsae de vertice petrae,
<eoban. il. 16.6>	Quem celer aspiciens sic est affatus Achilles,
<eoban. il. 16.7>	Commiserante animo: Quid sic Patrocle profusis
<eoban. il. 16.8>	Indulges lachrymis, pavitantis more puellae,
<eoban. il. 16.9>	Quae fugit ad matrem, et sese sub pallia condit,
<eoban. il. 16.10>	Arreptaque manu properantem veste moratur,
<eoban. il. 16.11>	Flentibus aspectans oculis, efflagitat altis
<eoban. il. 16.12>	Inferri sinibus carae per brachia matris?
<eoban. il. 16.13>	Tali persimilis, quid te Patrocle dolendo
<eoban. il. 16.14>	Excrucias? quorsum lachrymae tibi? quaeve ea causa est?
<eoban. il. 16.15>	Num quis Myrmidonas, meve ipsum casus acerbus
<eoban. il. 16.16>	Infestat? tuque haec accepta e divite Phthia
<eoban. il. 16.17>	Nuncia solus habes? Nam certe vivere fama est
<eoban. il. 16.18>	Peleum Aeaciden, magnoque Menoetion altum
<eoban. il. 16.19>	Actore progenitum, qui nos genuere parentes.
<eoban. il. 16.20>	Vivunt Myrmidones: nisi tu fortasse cadentes
<eoban. il. 16.21>	Ante rates miserare viros, istaque luentes
<eoban. il. 16.22>	Clade scelus, quo me immeritum affecere volentes.
<eoban. il. 16.23>	Dissere quicquid id est, ut quod scis unus, id ambo
<eoban. il. 16.24>	Noscamus: nec me quicquam celaveris huius.
<eoban. il. 16.25>	Cui gravia ex imo suspiria pectore ducens,
<eoban. il. 16.26>	Verba Menoetiades lachrymarum plena profatur:
<eoban. il. 16.27>	Magnanime Aeacida, Danaum fortissime Achilles,
<eoban. il. 16.28>	Ne saevi, neve accusa, ne irascere victis
<eoban. il. 16.29>	Cladibus infandis, et iniqua mole laborum
<eoban. il. 16.30>	Argivis, quorum ducentes agmina reges
<eoban. il. 16.31>	Saucia pars non parva iacent tentoria subter,
<eoban. il. 16.32>	Et naves intra. Diomedes saucius ipse est,
<eoban. il. 16.33>	Saucius est Laertiades, est magnus Atrides
<eoban. il. 16.34>	Saucius, Eurypylus foemur immedicabile languet.
<eoban. il. 16.35>	Sed tamen adsistunt medici, curaque fideli
<eoban. il. 16.36>	Saucia membra fovent. at tu implacabilis iram
<eoban. il. 16.37>	Volvis adhuc animo, quae a me procul absit, acerbam,
<eoban. il. 16.38>	Ex ipsa virtute ferox, crudelis, et acer.
<eoban. il. 16.39>	Quis tua laude ferat de posteritate futura
<eoban. il. 16.40>	Nomina? quisve volet tam saevis fastibus uti?
<eoban. il. 16.41>	Si non exitio prohibes atque eripis isto,
<eoban. il. 16.42>	Quod nunc intentant miserandis Troes Achivis,
<eoban. il. 16.43>	Crudelis, non te genuit mitissima Peleus
<eoban. il. 16.44>	Pectora sortitus, non te dea gurgitis alti
<eoban. il. 16.45>	Blanda Thetis: vasti genitrix te caerula ponti
<eoban. il. 16.46>	Unda tulit, scopuli te progenuere sonantes
<eoban. il. 16.47>	Fluctibus assiduis, et semper ab imbribus udi.
<eoban. il. 16.48>	Quod si relligio est incussa obiectave menti,
<eoban. il. 16.49>	Aut te oracla Iovis terrent, quae caerula mater
<eoban. il. 16.50>	Forte Thetis retulit, me saltem mitte tuorum
<eoban. il. 16.51>	Viribus armorum fultum, fortique phalange
<eoban. il. 16.52>	Myrmidonum, si forte aliquam praestare salutem
<eoban. il. 16.53>	Afflictis possim Danais, et forsitan hostis
<eoban. il. 16.54>	Territus arma videns tua, te putet esse sub armis
<eoban. il. 16.55>	Praesentem, retro Phryges in sua castra facessant,
<eoban. il. 16.56>	Respirent Danai, consumptis viribus aegri.
<eoban. il. 16.57>	Respirare equidem pauxillum a marte, salubre est.
<eoban. il. 16.58>	Sic etenim instantem repetitis viribus hostem
<eoban. il. 16.59>	Et reparati animis facile in sua castra repellent,
<eoban. il. 16.60>	Vel solo clamore licet. Sic ille Menoeci
<eoban. il. 16.61>	Filius: ah demens, qui non praeviderit, isthinc
<eoban. il. 16.62>	Esse sui causam fati, luctusque suorum.
<eoban. il. 16.63>	Quem grave suspirans sic est affatus Achilles:
<eoban. il. 16.64>	Hei mihi mi Patrocle, quid haec? quae verba profaris?
<eoban. il. 16.65>	Nec me relligio, nec me ulla oracla morantur,
<eoban. il. 16.66>	Ab Iove per matrem mihi reddita, sed gravis aestus
<eoban. il. 16.67>	Obtinet irarum, reputantem qualia passus,
<eoban. il. 16.68>	Qualia sim meritus, quae praelia, quosque labores
<eoban. il. 16.69>	Pertulerim. quando haec naturae affectio nostrae est,
<eoban. il. 16.70>	Ut gravius multo quam caetera probra feramus,
<eoban. il. 16.71>	Si quis ob imperium quia praestet, iniqua rependat,
<eoban. il. 16.72>	Et sua praeripiat meritorum praemia, cui sit
<eoban. il. 16.73>	Nec virtute prior, nec partae nomine famae,
<eoban. il. 16.74>	Quo nec imaginibus melioribus esse probetur,
<eoban. il. 16.75>	Conditione etiam par sit. quam nunc Agamemnon
<eoban. il. 16.76>	In me ignominiam demens exercuit, et se
<eoban. il. 16.77>	Praetulit, erepta pulchra Briseide, pro qua
<eoban. il. 16.78>	Ipse tot erumnas tuleram, tot et ipse labores
<eoban. il. 16.79>	Passus eram, cuius patriam sublimibus altam
<eoban. il. 16.80>	Moenibus erueram, mihi quam consensus Achivum
<eoban. il. 16.81>	Unanimis largitus erat, ceu munus honoris.
<eoban. il. 16.82>	Hanc velut e manibus raptam mihi, degener ac si
<eoban. il. 16.83>	Ignavusve manu, genere aut ignobilis essem.
<eoban. il. 16.84>	Verum ea quae sunt gesta prius, nunc mittere certum est:
<eoban. il. 16.85>	Namque nec iram animo fas est servare perhennem.
<eoban. il. 16.86>	Quanquam ego iamdudum statui dimittere: verum
<eoban. il. 16.87>	Non prius, ante meas quam saeva tonitrua naves
<eoban. il. 16.88>	Martis inaudissem captis horrescere castris.
<eoban. il. 16.89>	Tu nunc, quod superest, nostra induere arma, ducemque
<eoban. il. 16.90>	Myrmidonum te praebe globis, rapidaeque phalangi,
<eoban. il. 16.91>	Ipsis iam pugnare avidis. Iam nempe corona
<eoban. il. 16.92>	Ceu nebula cinxere rates late agmina Troum,
<eoban. il. 16.93>	Ad maris undisoni fluctus et prima redacti
<eoban. il. 16.94>	Littora stant Danai, loca proxima mortis habentes.
<eoban. il. 16.95>	Quaque per exiguum distant, sic hostibus aucta est
<eoban. il. 16.96>	Vis animorum alacris, maiorque audacia surgit:
<eoban. il. 16.97>	Quippe mei galeam capitis, cristasque minaces
<eoban. il. 16.98>	Non propius rutilare vident: foret aequus Atrides,
<eoban. il. 16.99>	Iamdudum ipsorum constrata fluenta dedissem
<eoban. il. 16.100>	Plena cadaveribus, qui nunc Argiva superbi
<eoban. il. 16.101>	Victores per castra ruunt: non ipse periclum
<eoban. il. 16.102>	Tydides arcere ferox fatumque malignum
<eoban. il. 16.103>	Exitiumve potest. Iam non hortantis Atridae,
<eoban. il. 16.104>	Invisi nobis capitis, vocemve sonumve
<eoban. il. 16.105>	Accipiunt, sed ad Hectoris omnia verba tremiscunt
<eoban. il. 16.106>	Sanguinei, hortantis socios, campumque per omnem
<eoban. il. 16.107>	Palantes metuunt circumfusa agmina Teucrum.
<eoban. il. 16.108>	Tu tamen in medios nihilominus irrue Troas,
<eoban. il. 16.109>	Et miseras defende rates, ne incendia pascant
<eoban. il. 16.110>	Hostica, ne diro consumptis navibus igni
<eoban. il. 16.111>	Per mare veliferum, perque aequora nigra negetur
<eoban. il. 16.112>	In dulcem patriam reditus, carosque penates.
<eoban. il. 16.113>	Hoc tamen in primis animo propone tenaci,
<eoban. il. 16.114>	Quod nunc ut facias iterumque iterumque monebo,
<eoban. il. 16.115>	Quo mihi praecipuam tua per facta inclyta laudem
<eoban. il. 16.116>	Et decus immortale pares apud agmina Achivum,
<eoban. il. 16.117>	Qui mihi sponte sua caram Briseida reddent,
<eoban. il. 16.118>	Et simul ampla satis persolvent munera, si tu
<eoban. il. 16.119>	Reppuleris saevum Danais a navibus hostem.
<eoban. il. 16.120>	Quod si forte tibi Iunonius ille maritus
<eoban. il. 16.121>	Annuerit, contentus eris: tum quidlibet ultra
<eoban. il. 16.122>	Aggrediare cave, nec te victoria porro
<eoban. il. 16.123>	Provehat, aut praedulce decus dementet, ut hostem
<eoban. il. 16.124>	Praevalidum nimis audaci virtute lacessas
<eoban. il. 16.125>	Ulterius, neve absenti mihi dedecus ingens,
<eoban. il. 16.126>	Exitiumve pares praesens tibi: si quis Olympo
<eoban. il. 16.127>	Forte deum lapsus, defenderit agmina Troum.
<eoban. il. 16.128>	(Sunt etenim Phoebo carissima.) Quare age castris
<eoban. il. 16.129>	Troas ubi expuleris, saevumque a navibus ignem
<eoban. il. 16.130>	Depuleris, sinito mediis confligere campis
<eoban. il. 16.131>	Et Danaum Troumque acies, et cernere ferro.
<eoban. il. 16.132>	Quod velit o utinam divum pater atque hominum rex
<eoban. il. 16.133>	Iuppiter, ipsa velit Pallas, velit altus Apollon,
<eoban. il. 16.134>	Ut nemo fugiat mortem Danaumve Phrygumve,
<eoban. il. 16.135>	Ut soli vita atque superstite luce fruamur
<eoban. il. 16.136>	Nos duo, nos urbem soli capiamus, et omnes
<eoban. il. 16.137>	Divitias, pulchrasque nurus cum divite gaza.
<eoban. il. 16.138>	Talia dum secum vario sermone volutat,
<eoban. il. 16.139>	Iam vires linquente animo male restitit Aiax,
<eoban. il. 16.140>	Vi Iovis et cuneis urgentibus undique Troum,
<eoban. il. 16.141>	Missilibus crebris ferientibus arma crepabant,
<eoban. il. 16.142>	Horrendum galea assiduis sonat ictibus ardens,
<eoban. il. 16.143>	Quassatae tremulo nutabant vertice cristae,
<eoban. il. 16.144>	Languebant humeri, et clypeo defessa ferendo
<eoban. il. 16.145>	Brachia, de toto manabat corpore sudor
<eoban. il. 16.146>	Fervidus, et fessos quatit aeger anhelitus artus
<eoban. il. 16.147>	Singultante anima, nec respirare potestas
<eoban. il. 16.148>	Ulla fuit. sic urgebant tot milia Troum
<eoban. il. 16.149>	Unius arma viri, sic pellere quique volebant
<eoban. il. 16.150>	Nec potuere loco, sic restitit omnibus Aiax.
<eoban. il. 16.151>	Dicite nunc Musae coelestia templa colentes,
<eoban. il. 16.152>	Quis primus de gente Phrygum coniecerit ignem
<eoban. il. 16.153>	Navibus Argolicis. Primus fortissimus Hector,
<eoban. il. 16.154>	Stans propius, Telamone sati praecidit ab hasta
<eoban. il. 16.155>	Ferratam gladio partem: tamen impiger Aiax,
<eoban. il. 16.156>	Truncatam manibus partes versabat in omnes.
<eoban. il. 16.157>	Donec id aspiciens, animo intellexit iniqui
<eoban. il. 16.158>	Hoc opus esse Iovis, victores esse volentis
<eoban. il. 16.159>	Troas, opem vetitis aliis de gente deorum
<eoban. il. 16.160>	Ferre aliquam Danais. conterritus ergo, recedens,
<eoban. il. 16.161>	Subduxit se missilibus. tum navibus ignem
<eoban. il. 16.162>	Impune iniiciunt hostes: ille actus ad auras
<eoban. il. 16.163>	Aestuat, et cuneos flammarum ad sidera iactat.
<eoban. il. 16.164>	Iam puppim vorat ignis edax. quod magnus Achilles
<eoban. il. 16.165>	Conspiciens, percussa gravi ferit ilia dextra,
<eoban. il. 16.166>	Et sic alloquitur socium. Patrocle morari
<eoban. il. 16.167>	Res miserae prohibent, en ad navalia flammas
<eoban. il. 16.168>	In coelum ferri aspicio, res poscit, Achivis
<eoban. il. 16.169>	Vade fer auxilium miseris, ne forte carinas
<eoban. il. 16.170>	Absumant flammae hostiles, nostrisque facultas
<eoban. il. 16.171>	Nulla relinquatur fugiendi. tu ocyus armap
<eoban. il. 16.172>	Indue nostra tibi: cupidos certaminis ipse
<eoban. il. 16.173>	Myrmidonas cogam, miseris si forte salutem
<eoban. il. 16.174>	Ferre aliquam possis. Haec illo verba loquuto,
<eoban. il. 16.175>	Induit arma humeris magni Patroclus Achillis.
<eoban. il. 16.176>	Principio grandes ocreas, argentea crurum
<eoban. il. 16.177>	Vincula sortitas: thoracem deinde coruscis
<eoban. il. 16.178>	Sidereum flammis, varioque colore micantem:
<eoban. il. 16.179>	Post gladium, argento caelata manubria habentem.
<eoban. il. 16.180>	Pondere tum clypeum vasto suspendit, et aptat
<eoban. il. 16.181>	Imparibus nequicquam humeris. hinc sumit equinis
<eoban. il. 16.182>	Horrendam cristis galeam, quae vertice ab ipso
<eoban. il. 16.183>	Triste videbantur quiddam nutante minari.
<eoban. il. 16.184>	Inde duas dextra violenta corripit hastas,
<eoban. il. 16.185>	Praefixas ferro, atque habiles, quas posset et apta
<eoban. il. 16.186>	Contrectare manu, et feriendum mittere in hostem.
<eoban. il. 16.187>	Omnibus ex armis namque intractabilis ipsi
<eoban. il. 16.188>	Pelias hasta fuit, quam quondam in Pelio alto
<eoban. il. 16.189>	E trabe fraxinea caesam donavit amico
<eoban. il. 16.190>	Peleo Aeacidae munus memorabile Chiron,
<eoban. il. 16.191>	Qua multas animas prostraverat ille virorum,
<eoban. il. 16.192>	Grandem, praevalidam, procero robore crassam,
<eoban. il. 16.193>	Quam nemo potuit quantumvis fortis Achivum
<eoban. il. 16.194>	Aut capere, aut tractare manu, nisi solus Achilles.
<eoban. il. 16.195>	Iussus et Automedon celeres aptare quadrigas,
<eoban. il. 16.196>	Exequitur mandata celer, vir in artibus illis
<eoban. il. 16.197>	Armorum satis eximius, nec creditus unquam
<eoban. il. 16.198>	Hostiles horrere minas: quem forti ab Achille
<eoban. il. 16.199>	Patroclum fert fama loco coluisse secundo.
<eoban. il. 16.200>	Hic vir equos rapidum celeres aptavit ad axem,
<eoban. il. 16.201>	Xanthum, atque insignem Balium: quos optima cursu
<eoban. il. 16.202>	Dum procul ad latum prati vernantis in herba
<eoban. il. 16.203>	Pascitur Oceanum, Zephyro genuisse Podarge
<eoban. il. 16.204>	Dicitur, atque ideo ventorum ab origine nati
<eoban. il. 16.205>	Aequabant celeres plantis pernicibus auras.
<eoban. il. 16.206>	Pedasus his comes it, quem magnus cepit Achilles,
<eoban. il. 16.207>	Eetionaeam cum bello everteret urbem,
<eoban. il. 16.208>	Mortalem genitum: sed et immortalibus ipsum
<eoban. il. 16.209>	Fecit equis comitem. tum singula magnus Achilles
<eoban. il. 16.210>	Ostia percutiens comitum, iubet arma parari.
<eoban. il. 16.211>	Illi avidi, cupidique animis ad iussa feroces
<eoban. il. 16.212>	Arma ferebantur, raptorum more luporum,
<eoban. il. 16.213>	Quos natura ferox et egestas cogit edendi,
<eoban. il. 16.214>	Ardua sectari surgentem in cornua cervum,
<eoban. il. 16.215>	Per saltus, per agros, per inhospita lustra ferarum:
<eoban. il. 16.216>	Donec inaudacem, atque suo iam pondere fessum
<eoban. il. 16.217>	Corripiant, lanientque, et rostra in viscera capti
<eoban. il. 16.218>	Immergant, foedentque immanes sanguine rictus,
<eoban. il. 16.219>	Tum fontes liquidos, aut flumina nota petentes,
<eoban. il. 16.220>	Exertis lambunt humentia pocula linguis,
<eoban. il. 16.221>	Et tabo foedata lavant stillante palata.
<eoban. il. 16.222>	Depulsaque fame pastu, stomachoque repleto
<eoban. il. 16.223>	Effera vis manet illa animi, rabiesque ferina.
<eoban. il. 16.224>	Talibus adsimiles praedulcia in arma ruebant
<eoban. il. 16.225>	Myrmidones, primique ducum, fortemque petebant
<eoban. il. 16.226>	Patroclum, comitem iam mitescentis Achilli.
<eoban. il. 16.227>	Ipse etiam socios simul hortabatur Achilles,
<eoban. il. 16.228>	Arma parent, et equos, quibus hinc in bella feroces
<eoban. il. 16.229>	Accelerent, classemque manu defendere certent.
<eoban. il. 16.230>	Quinquaginta illi siquidem per littora stabant
<eoban. il. 16.231>	Veliferae naves, quibus ipse a divite Phthia
<eoban. il. 16.232>	Venerat ad Troiam: sed et harum cuilibet uni
<eoban. il. 16.233>	Quinquaginta inerant verrentes aequora remis,
<eoban. il. 16.234>	Et socii armorum. stetit haec in littore classis
<eoban. il. 16.235>	Ordine quincuplici, ducibus sub quinque coacta,
<eoban. il. 16.236>	Ut quosvis praestare animo et virtute sciebat.
<eoban. il. 16.237>	Praefuit ipse tamen potior dux omnibus unus
<eoban. il. 16.238>	Ordine primus erat, virtute Menesthius acer,
<eoban. il. 16.239>	Filia quem Pelei peperit Polydora venusta
<eoban. il. 16.240>	Sperchii divo fluvii sine fine fluentis.
<eoban. il. 16.241>	Ille licet genitor Perieris filius olim
<eoban. il. 16.242>	Esse ferebatur Borus: namque is Polydoram
<eoban. il. 16.243>	Duxerat uxorem, persuasam dotibus amplis.
<eoban. il. 16.244>	Dux Eudorus erat ducenda in classe secundus,
<eoban. il. 16.245>	Formosa iuvenis Polymela matre creatus
<eoban. il. 16.246>	Virgine: si famae est fas credere, scilicet inter
<eoban. il. 16.247>	Virgineos coetus materna est editus alvo.
<eoban. il. 16.248>	Hanc ubi Mercurius castis colludere Nymphis
<eoban. il. 16.249>	Latona genitae in coetu vidisset, amavit,
<eoban. il. 16.250>	Atque locum nactus vacuum compressit amatam.
<eoban. il. 16.251>	Mensibus exactis quae partum prodidit ipsa
<eoban. il. 16.252>	Luce palam, socias inter castasque puellas,
<eoban. il. 16.253>	Aequalesque suas. hanc post non tempore multo
<eoban. il. 16.254>	Duxit Echecleus, captam sponsalibus amplis,
<eoban. il. 16.255>	Actore progenitus, multa vir laude beatus.
<eoban. il. 16.256>	Tum maternus avus Phylas Eudoron ab ipsis
<eoban. il. 16.257>	Exceptum natae genibus, fovisse nepotem
<eoban. il. 16.258>	Dicitur, ac divo genitum, qui fortibus annis
<eoban. il. 16.259>	Strennuus atque alacer sumptis evasit in armis.
<eoban. il. 16.260>	Tertius ibat agens impulsam remige classem
<eoban. il. 16.261>	Pisander, Patrocle tibi virtute secundus
<eoban. il. 16.262>	Myrmidonas reliquos inter, seu mittere in hostem
<eoban. il. 16.263>	Tela manu libuit, seu ducere viribus hastam.
<eoban. il. 16.264>	Quartus erat senior Phoenix, moderator equorum.
<eoban. il. 16.265>	Ultimus Alcimedon Laertis filius ibat.
<eoban. il. 16.266>	Sic ubi digessit turmas atque agmina Achilles,
<eoban. il. 16.267>	Sub duce quaeque suo, deinde acria verba profatur:
<eoban. il. 16.268>	Myrmidones, nemo e vobis non mente volutet
<eoban. il. 16.269>	Iactatas persaepe minas, quas iustus in hostem
<eoban. il. 16.270>	Suggessit dolor. Invidiae meminisse velim vos,
<eoban. il. 16.271>	Qua me succensum furiis, iraque tumentem
<eoban. il. 16.272>	Saepe gravabatis, cum talia verba daretis.
<eoban. il. 16.273>	Impie, dure animo, nec matris ab ubere paste
<eoban. il. 16.274>	Pelida, furiis alite, ecquid ab agmine Graium
<eoban. il. 16.275>	Invitos retines socios? quin ergo relictam
<eoban. il. 16.276>	In patriam dulcesque revertimur inde penates,
<eoban. il. 16.277>	Quandoquidem ista tibi implacabilis ira relicta est.
<eoban. il. 16.278>	Tali me invidia, verbis me talibus omnes
<eoban. il. 16.279>	Saepe premebatis. nunc en occasio vobis
<eoban. il. 16.280>	Affulsit, quam saepe animis optare suestis.
<eoban. il. 16.281>	Nunc illa utimini, atque operam navate fidelem.
<eoban. il. 16.282>	Cui praesens ergo est animus, qui robore pollet
<eoban. il. 16.283>	Corporis atque animi, nunc illas victor in hostem
<eoban. il. 16.284>	Effundat vires, quibus est sibi quisque probatus.
<eoban. il. 16.285>	Talibus accendit mentes et pectora dictis,
<eoban. il. 16.286>	Cum verbis gravibus, tum maiestate verenda,
<eoban. il. 16.287>	Regia quae dictis inerat, rebusque iubendis.
<eoban. il. 16.288>	Namque ita sponte sua coiere in densa phalanges
<eoban. il. 16.289>	Agmina, persimiles lapidum quos cogit in arctum
<eoban. il. 16.290>	Artificis studiosa manus, qui forte laboret
<eoban. il. 16.291>	Aedificare domum, spreturam frigus et imbres,
<eoban. il. 16.292>	Et ventos, pluviasque nives, tristesque pruinas,
<eoban. il. 16.293>	Constipans aliis alios addenset et arctat:
<eoban. il. 16.294>	Sic stabant constrictae acies, sic ordine denso
<eoban. il. 16.295>	Haerebant, clypeus clypeo, lateri latus, hastae
<eoban. il. 16.296>	Hasta, pedes pedibus iuncti, densusque viro vir,
<eoban. il. 16.297>	Ipsis sese etiam cristis tangentibus altis
<eoban. il. 16.298>	E galeis, et certa pericla minantibus hosti
<eoban. il. 16.299>	In curru geminis uno in certamen ituris.
<eoban. il. 16.300>	Et quibus idem animus, quibus esset et una voluntas,
<eoban. il. 16.301>	Ante alios Patroclo atque Automedonte superbis
<eoban. il. 16.302>	Sese armis totos ornantibus, agmine toto
<eoban. il. 16.303>	Myrmidonum spectante: animis unde addita vis est.
<eoban. il. 16.304>	Ipse acies linquens thalamum est ingressus Achilles,
<eoban. il. 16.305>	Inde arcam reserat, quam caerula mater ituro
<eoban. il. 16.306>	Per maria imposuit celeri spaciosa carinae,
<eoban. il. 16.307>	Plenam veste bona, et chlaenis arcentibus imbres,
<eoban. il. 16.308>	Et ventos tunicis, villisque tapetibus arctis.
<eoban. il. 16.309>	Haec inter scyphus illi inerat gravis aere micanti,
<eoban. il. 16.310>	Arte laboratus mira, quem nemo solebat
<eoban. il. 16.311>	Poturus captare manu, nisi solus Achilles:
<eoban. il. 16.312>	Quo nulli (nisi vina Iovi) libare deorum
<eoban. il. 16.313>	Idem erat assuetus. prolatum hunc ergo recluso
<eoban. il. 16.314>	Scriniolo, purgatque, recentique abluit unda.
<eoban. il. 16.315>	Tum lotis manibus Lenaei muneris implet
<eoban. il. 16.316>	Nectare, stans medio in septo redolentia libat
<eoban. il. 16.317>	Vina Iovi, spectans oculis clarissima coeli
<eoban. il. 16.318>	Lumina, terrifico gaudentem fulmine tali
<eoban. il. 16.319>	Voce rogat: Mea Dodonaee Pelasgice verba
<eoban. il. 16.320>	Iuppiter exaudi, qui longe a Troadis ora
<eoban. il. 16.321>	Distanti imperitas Dodonae, cuius honori
<eoban. il. 16.322>	Sacrifici sternunt terrena cubilia Selli,
<eoban. il. 16.323>	Illotis semper pedibus vestigia agentes
<eoban. il. 16.324>	Nuda solo, si quando alias tibi vota ferentem
<eoban. il. 16.325>	Audisti, nostroque dedisti hoc munus honori,
<eoban. il. 16.326>	Ut Danaum multo afficeres moerore cohortes,
<eoban. il. 16.327>	Exaudi nunc verba precor, cape vota precantis:
<eoban. il. 16.328>	Qui licet in bellum non ipse accingar, amicum
<eoban. il. 16.329>	Mitto tamen pro me, toto comitante meorum
<eoban. il. 16.330>	Myrmidonum populo. Te quaeso summe deorum,
<eoban. il. 16.331>	Huic dare digna velis virtuti praemia nostrae,
<eoban. il. 16.332>	Inspirans virtutem animo, membrisque vigorem,
<eoban. il. 16.333>	Ut factum fama hoc hodiernum, et vera sequatur
<eoban. il. 16.334>	Gloria, lausque decens: ut sentiat improbus Hector
<eoban. il. 16.335>	Esse meum comitem multis e milibus unum,
<eoban. il. 16.336>	Praecipue invictis doctum pugnare sub armis.
<eoban. il. 16.337>	Et tunc praecipue invictum, quando ipse cruenta
<eoban. il. 16.338>	Tela manu bellumque gero. da pellere Troas
<eoban. il. 16.339>	A ratibus Danaum, pulsisque ad nostra reverti
<eoban. il. 16.340>	Castra fac incolumem, victriciaque arma ferentem,
<eoban. il. 16.341>	Myrmidonum comitante manu, sociisque receptis.
<eoban. il. 16.342>	Talibus Aeacides verbis in vota vocavit
<eoban. il. 16.343>	Numina magna Iovis: qui partem hanc annuit, illam
<eoban. il. 16.344>	Abnuit. hoc siquidem dedit, ut depelleret hostem
<eoban. il. 16.345>	Navibus: ut vivus victorque in castra rediret,
<eoban. il. 16.346>	Non dedit. Aeacides precibus votisque peractis
<eoban. il. 16.347>	In consueta redit triclinia, sacra recondens
<eoban. il. 16.348>	Pocula: et egressus tentoria maxima, celsas
<eoban. il. 16.349>	Constitit ante fores, cupidus spectare catervas
<eoban. il. 16.350>	Myrmidonum, pugnamque acierum et signa duarum.
<eoban. il. 16.351>	Myrmidonum sub magnanimo duce fortia stabant
<eoban. il. 16.352>	Milia Patroclo, membris animisque parati
<eoban. il. 16.353>	Irruere in Troum cuneos. ubi facta potestas,
<eoban. il. 16.354>	E statione ruunt: vesparum more furentum,
<eoban. il. 16.355>	Quas olim in triviis nidos atque antra tenentes
<eoban. il. 16.356>	Saepe agitant pueri stimulis, aut forte viator
<eoban. il. 16.357>	Imprudens commovit, ab ipsis protinus antris
<eoban. il. 16.358>	Turmatim stimulisque ruunt, iraque furentes,
<eoban. il. 16.359>	Urgentesque hominem feriunt, et vulnere multo
<eoban. il. 16.360>	Afficiunt, actae foetus communis amore.
<eoban. il. 16.361>	Tali tunc animo, tali tunc robore fulti
<eoban. il. 16.362>	Myrmidones, Troiana ruunt et in arma feruntur.
<eoban. il. 16.363>	Quos ita compellans Patroclus voce sonora
<eoban. il. 16.364>	Alloquitur: Nunc este viri, nunc edite fortes
<eoban. il. 16.365>	Fortia facta viri, Pelidae fortis amici
<eoban. il. 16.366>	Myrmidones, qui longe alios virtute manuque
<eoban. il. 16.367>	Exuperat, cui nunc istum impendemus honorem
<eoban. il. 16.368>	Absenti, simul ut magnus cognoscat Atrides
<eoban. il. 16.369>	Qualibus hunc probris affecerit, omnis Achivi
<eoban. il. 16.370>	Nominis immortale decus, columenque supremum.
<eoban. il. 16.371>	His acuit dictis animos in bella paratos
<eoban. il. 16.372>	Myrmidonum, qui sublato clamore feruntur
<eoban. il. 16.373>	Praecipites, hostemque petunt, pugnamque lacessunt,
<eoban. il. 16.374>	Clamorem Danais reddentibus omine laeto,
<eoban. il. 16.375>	Vasta repercusso resonabant littora planctu.
<eoban. il. 16.376>	Troes conspecto Patroclo atque Automedonte
<eoban. il. 16.377>	Stabant, conspicui siquidem fulgentibus armis
<eoban. il. 16.378>	Obstupuere animis, ruptisque abiere phalanges
<eoban. il. 16.379>	Ordinibus, cum praesentem se cernere Achillem
<eoban. il. 16.380>	Ira deposita rediisse in bella putarent.
<eoban. il. 16.381>	Ergo fugae spectare locum sibi quisque, propinquam
<eoban. il. 16.382>	Qua mortem effugeret: cum sumptis fervidus armis
<eoban. il. 16.383>	Patroclus ruit in medios, qua plurima circum
<eoban. il. 16.384>	Turba ratem furit incensam, primusque ibi torto
<eoban. il. 16.385>	Confodit iaculo Pyraechmis brachia circa
<eoban. il. 16.386>	Summum dextri humeri, qui Paeonas egit equestres
<eoban. il. 16.387>	Ex Amydone trahens, lateque fluentis ab Axi
<eoban. il. 16.388>	Flumine, qui iaculo vivum penetrante supinus
<eoban. il. 16.389>	Corruit, incumbens bibulae moribundus arenae.
<eoban. il. 16.390>	At socii cecidisse ducem qui maximus esset
<eoban. il. 16.391>	Robore cernentes, perculsi corda pavore
<eoban. il. 16.392>	Abripiunt sese, et spacia in diversa feruntur.
<eoban. il. 16.393>	Ergo Menoetiades atque his aliisque fugatis
<eoban. il. 16.394>	Semiusta a puppi, reliquisque a navibus omnes
<eoban. il. 16.395>	Troianos arcens, diram restinguere flammam
<eoban. il. 16.396>	Imperat. hinc alias acies petit, omnibus ingens
<eoban. il. 16.397>	Terror, et exitium praesens. tum clamor utrinque
<eoban. il. 16.398>	Dissonus audiri, pavidi dum Troes aguntur.
<eoban. il. 16.399>	Horum insultantes Danai perculsa sequuntur
<eoban. il. 16.400>	Agmina, dum Troes trepidant, oriuntur Achivi
<eoban. il. 16.401>	Ad naves animis alacres, et viribus aucti.
<eoban. il. 16.402>	Ac velut in summo contectum monte cacumen
<eoban. il. 16.403>	Obscura nebula, cum fulminis arbiter illud
<eoban. il. 16.404>	Iuppiter illustrat radiis, et luce corusca
<eoban. il. 16.405>	Detegit, apparent puro tunc aere colles,
<eoban. il. 16.406>	Et scopuli, vallesque, et agentes nubila rupes:
<eoban. il. 16.407>	Taliter Argivum nituerunt pectora porro
<eoban. il. 16.408>	Ignibus amotis, atque hoste a classe repulso.
<eoban. il. 16.409>	Nec tamen aversi ratibus, tot milia, Troes
<eoban. il. 16.410>	Terga dabant, verum adversi certamine duro
<eoban. il. 16.411>	Restabant, nec cedentes nisi marte coacti
<eoban. il. 16.412>	Edomitore hominum. Tunc ut sua quique tenebant
<eoban. il. 16.413>	Graiugenum loca primores pro navibus altis,
<eoban. il. 16.414>	Sic sibi quisque suum mactandum destinat hostem,
<eoban. il. 16.415>	Interimitque alios alii. Sed primus adacto
<eoban. il. 16.416>	Mactat Areilycum Patroclus in inguina telo,
<eoban. il. 16.417>	Praebentem iam terga fugae, per et aerea ferrum
<eoban. il. 16.418>	Traiiciens, per et ossa uteri. cadit ille, relinquens
<eoban. il. 16.419>	Sanguinis eluvie madefacto in pulvere vitam.
<eoban. il. 16.420>	Nudatum clypeo pectus Menelaus Atrides
<eoban. il. 16.421>	Perculit, intrudens iaculum, perimitque Thoantem.
<eoban. il. 16.422>	Phylides necat Amphiclum, iam tergora dantem.
<eoban. il. 16.423>	Ossa genu subter figens, ubi multa medullae
<eoban. il. 16.424>	Vis hominum residet. scissisque hoc vulnere nervis,
<eoban. il. 16.425>	Procumbenti oculos victos nox ferrea clausit.
<eoban. il. 16.426>	Nestoridae gemini Thrasymedes Antilochusque,
<eoban. il. 16.427>	Confecere duos. hic Atymnion occupat hasta
<eoban. il. 16.428>	Per latus atque uterum, percussa donec ab alvo
<eoban. il. 16.429>	Extaret cuspis. quo in vulnera prona cadente,
<eoban. il. 16.430>	Non tulit accurrens frater Maris, Antilochoque
<eoban. il. 16.431>	Intentans iaculum, Thrasymedes occupat ictu.
<eoban. il. 16.432>	Nec frustra: teretis nam brachia summa lacerti
<eoban. il. 16.433>	Sic ferit, ut calidas effunderet inde medullas,
<eoban. il. 16.434>	Ossaque conscissis contunderet arida nervis.
<eoban. il. 16.435>	Quo Maris accepto tam grandi vulnere, terrae
<eoban. il. 16.436>	Procubuit, subitae illi oculos clausere tenebrae.
<eoban. il. 16.437>	Hi quondam comites divi Sarpedonis ambo,
<eoban. il. 16.438>	Egregii fuerant iuvenes et robore et armis.
<eoban. il. 16.439>	Horum nempe parens Amisodarus, ante Chimerae
<eoban. il. 16.440>	Saepe cibos dederat, monstro indomitoque ferocique,
<eoban. il. 16.441>	Et pesti multorum hominum, cladique ferarum.
<eoban. il. 16.442>	Sic gemini fratres gemino cecidere sub hoste,
<eoban. il. 16.443>	Et simul alta Erebi petierunt regna profundi.
<eoban. il. 16.444>	Confusas inter turbas fervente tumultu,
<eoban. il. 16.445>	Cepit adhuc vivum Cleobulum fortis Oilei
<eoban. il. 16.446>	Filius, haudquaquam victurum: nempe receptum
<eoban. il. 16.447>	Cervice execta calefecit sanguine dirum
<eoban. il. 16.448>	Aiacis gladium, mors frigida deinde sequuta est.
<eoban. il. 16.449>	Peneleusque Lyconque, infestis comminus hastis
<eoban. il. 16.450>	Concurrere, alacres ambo, sed in aere vanos
<eoban. il. 16.451>	Effudere ictus: tum strictis ensibus ausi
<eoban. il. 16.452>	Rem gerere incipiunt. cristas excussit equinas
<eoban. il. 16.453>	Penelei de fronte Lycon, sed et ictibus ensem
<eoban. il. 16.454>	Perfregit nimiis: ibi mollis vincula colli
<eoban. il. 16.455>	Peneleus gladio solvit dissecta Lyconi,
<eoban. il. 16.456>	Ut vix exigua cervix cute pene resecta
<eoban. il. 16.457>	Haereret, subitoque genu labente supinus
<eoban. il. 16.458>	Concidit, inventaque Lycon ibi morte quievit.
<eoban. il. 16.459>	Meriones cursu fugientem Acamanta sequutus
<eoban. il. 16.460>	Pene pedum volucri, iam capta sedilia currus
<eoban. il. 16.461>	Scandentem assequitur. cui summo proxima collo
<eoban. il. 16.462>	Brachia dextra ferit gladio, quo vulnere currum
<eoban. il. 16.463>	Sicut erat scandens, defluxit ab axe relapsus:
<eoban. il. 16.464>	Illi in perpetuam clauduntur lumina noctem.
<eoban. il. 16.465>	Idomeneus Erymanta petens, os occupat hasta
<eoban. il. 16.466>	Adversi, crepitant excussi e gutture dentes,
<eoban. il. 16.467>	Ossa per in cerebrum letalis transiit hasta.
<eoban. il. 16.468>	Ille vomens calidum fracto de gutture flumen
<eoban. il. 16.469>	Sanguinis, os naresque ambas, et lumina tabo
<eoban. il. 16.470>	Foedabat, repulitque animam mors nigra sub umbras.
<eoban. il. 16.471>	Atque hi de Phrygibus Graiis cecidere sub armis,
<eoban. il. 16.472>	Ut montana greges ovium per culmina nacti
<eoban. il. 16.473>	Saepe lupi, timidis haerentes matribus hoedos
<eoban. il. 16.474>	Incauto custode procul, raptantque trahuntque,
<eoban. il. 16.475>	Dilaniantque vorantque immani gutture raptas:
<eoban. il. 16.476>	Sic Danai verso fugientes agmine Troas
<eoban. il. 16.477>	Non cessare sequi, non usquam omittere caedem,
<eoban. il. 16.478>	Qua se cunque dabat mutati occasio martis.
<eoban. il. 16.479>	At Telamone satus properabat in Hectora solum,
<eoban. il. 16.480>	Hectora praecipue stricto petit ense fatigans.
<eoban. il. 16.481>	Ille ubi fortunam belli, martemque secundum
<eoban. il. 16.482>	Mutatum sensit, Mavortia munera doctus
<eoban. il. 16.483>	Reiecto in tergum clypeo, tela omnia contra
<eoban. il. 16.484>	Se tulit, obstabatque diu, dum sistere possit
<eoban. il. 16.485>	In loca tuta suos, atque eripuisse periclo.
<eoban. il. 16.486>	Ac veluti nubes quae pervolat aethera purum,
<eoban. il. 16.487>	Quando procellosos molitur Iuppiter Austros:
<eoban. il. 16.488>	Sic fuga fit, clamorque virum sub navibus altis:
<eoban. il. 16.489>	Sic Troes repetunt inhonesto Pergama cursu.
<eoban. il. 16.490>	Hectora iam currus et equi cum fortibus armis
<eoban. il. 16.491>	Abstulerant, multis fossarum in mole relictis,
<eoban. il. 16.492>	Quos vallum invitos tenuit. pars magna volentum
<eoban. il. 16.493>	Effugere haud potuit, plerosque reliquit equorum
<eoban. il. 16.494>	Effera vis, currus frangentum, et frena negantum
<eoban. il. 16.495>	Ulla pati, sic in fossa periere relicti.
<eoban. il. 16.496>	Nam simul effusi castris, et navibus, omnes
<eoban. il. 16.497>	Dispersi, cepere fugam: pavor omnibus ingens
<eoban. il. 16.498>	Clamorem ingentem expressit. volat aethere toto
<eoban. il. 16.499>	Pulveris immensi nubes, quam cursus equorum
<eoban. il. 16.500>	Atque rotae extulerant: ipsam sic cursibus urbem
<eoban. il. 16.501>	Insanis repetunt. quorum Patroclus ab actis
<eoban. il. 16.502>	Herebat tergis, perinique animatus in hostem,
<eoban. il. 16.503>	Insistens, hortansque suos, invadere pergant
<eoban. il. 16.504>	Aversos, sparsosque fuga, qua plurima cernant
<eoban. il. 16.505>	Milia vesano martis confusa tumultu,
<eoban. il. 16.506>	Divinis evectus equis munimina fossae,
<eoban. il. 16.507>	Quos dii Peleo pulcherrima dona dederunt.
<eoban. il. 16.508>	Tum multi proprio vacuati milite currus
<eoban. il. 16.509>	Raptabantur equis, fugientibus aequore toto
<eoban. il. 16.510>	Troianis cursu effuso, vestigia subter
<eoban. il. 16.511>	Non aliter reboante solo, quam tempore lento
<eoban. il. 16.512>	Divitis autumni, cum largum Iuppiter imbrem
<eoban. il. 16.513>	Demittit, qui cuncta nocentibus impleat undis,
<eoban. il. 16.514>	Iratus generi humano, et mortalibus aegris,
<eoban. il. 16.515>	Qui spreta pietate deum, persaepe nefandas
<eoban. il. 16.516>	Ad populum leges statuunt, atque urbibus ipsis
<eoban. il. 16.517>	Iudicia expellunt. horum tunc dissipat agros
<eoban. il. 16.518>	Fluctibus undarum, tunc omnia flumina plenis
<eoban. il. 16.519>	Cursibus exundant, tunc et de montibus altis
<eoban. il. 16.520>	Torrentes in laeta ruunt sata, cultaque sternunt
<eoban. il. 16.521>	Agrorum, clademque ferunt nascentibus herbis,
<eoban. il. 16.522>	Donec purpurei repetant vada caerula Nerei,
<eoban. il. 16.523>	Sic trepidante putrem sonitu quatit ungula campum,
<eoban. il. 16.524>	Sic resonabat equum cursu sub praepete tellus.
<eoban. il. 16.525>	Ergo Patroclus progressus in agmine primo
<eoban. il. 16.526>	Immisit turmas, et longius ire vetabat,
<eoban. il. 16.527>	Et retro ad naves et castra redire coegit
<eoban. il. 16.528>	Invitos Troas vi compulit, inter et urbem
<eoban. il. 16.529>	Et fluvium medio in spacio, qua plurima forti
<eoban. il. 16.530>	Ipsius icta manu fugientum turba cadebat,
<eoban. il. 16.531>	Pro scelere in Danaos sumens per vulnera poenas.
<eoban. il. 16.532>	Quos inter Pronous primus fuit, huius apertum
<eoban. il. 16.533>	Nec tectum clypeo confodit arundine pectus
<eoban. il. 16.534>	Ferrata iaculi, subito cui frigore membra
<eoban. il. 16.535>	Solvuntur, clausitque cadenti lumina fatum.
<eoban. il. 16.536>	Thestora deinde petens timidum, patre Enope natum
<eoban. il. 16.537>	Aggreditur: stetit ille tremens, curruque resedit
<eoban. il. 16.538>	Contractis manibus frenos oblitus, equosque.
<eoban. il. 16.539>	Quem prope consistens, sic dextram perculit hasta
<eoban. il. 16.540>	Maxillam, ut ruptos penetraret acumine dentes.
<eoban. il. 16.541>	Ad se deinde trahens curru deiecit ab alto:
<eoban. il. 16.542>	Nec secus ac si qui piscator in aequore, celsa
<eoban. il. 16.543>	Rupe sedens, longa rimetur arundine pisces,
<eoban. il. 16.544>	Et captum trahat hamiferi per vincula lini.
<eoban. il. 16.545>	Haud aliter fatuum curru detraxit ab alto
<eoban. il. 16.546>	Patroclus. cadit ille gemens, terraeque relictum
<eoban. il. 16.547>	Deseruit fugiens sub inanes spiritus umbras.
<eoban. il. 16.548>	Post hunc aggrediens Eryalon pondere saxi
<eoban. il. 16.549>	Perculit ingentis galeam super, ut per utrunque
<eoban. il. 16.550>	Dependens humerum bifidum caput, arma cerebro
<eoban. il. 16.551>	Spargeret effuso. praeceps cadit ille, rapaci
<eoban. il. 16.552>	Vitai atque animi committens caetera morti.
<eoban. il. 16.553>	Hinc mactans Erymanton, et Amphoteron, et Epalten,
<eoban. il. 16.554>	Tlepolemumque Damastoriden, Echiumque, Pyreumque,
<eoban. il. 16.555>	Ipheaque, Enippumque, atque Argeaden Polymelum,
<eoban. il. 16.556>	Omnes hos uno in terram constravit acervo.
<eoban. il. 16.557>	Quos ubi Sarpedon constratos vidit, ad ipsos
<eoban. il. 16.558>	Conversus socios, Pro ingens dedecus, inquit,
<eoban. il. 16.559>	O Lycii nunc este viri, nunc vertite prompta
<eoban. il. 16.560>	Tela manu. namque ipse virum qui talia nobis
<eoban. il. 16.561>	Et Phrygibus modo damna tulit, nunc vindice dextra
<eoban. il. 16.562>	Aggrediar, simul experiar quam fortis in hastam
<eoban. il. 16.563>	Assurgat. simul haec dicens, armatus ab axe
<eoban. il. 16.564>	Desiluit terrae: quo viso, Locrius heros
<eoban. il. 16.565>	Fecit idem. qui mox, ut erant, hostilibus ambo
<eoban. il. 16.566>	Concurrunt animis, geminae ceu vertice in alto
<eoban. il. 16.567>	Stridentes aquilae certant, seseque lacessunt
<eoban. il. 16.568>	Unguibus infestis, toto sonat aethere clangor:
<eoban. il. 16.569>	Sic gemini heroes cupidis in mutua dextris
<eoban. il. 16.570>	Arma ferebantur, quos Iuppiter aethere summo
<eoban. il. 16.571>	Prospiciens miserabatur. tunc ergo vocatam
<eoban. il. 16.572>	Iunonem alloquitur, sociam lecti, atque sororem:
<eoban. il. 16.573>	Heu quid agam Iuno? vocat en Sarpedona fatum,
<eoban. il. 16.574>	Quo mihi non alius natorum carior extat.
<eoban. il. 16.575>	En vocat ad mortem fatum crudele ferendam,
<eoban. il. 16.576>	Sub manibus Patrocle tuis, nunc ergo vacillat
<eoban. il. 16.577>	Ancipiti sensu mihi mens, et pectore toto
<eoban. il. 16.578>	Addubito, num subtractum pugnae atque labori
<eoban. il. 16.579>	Eripiam, regnisque suis patriaeque remittam:
<eoban. il. 16.580>	An patiar fragilis deponere munera vitae,
<eoban. il. 16.581>	Sub manibus Patrocle tuis. cui grandia Iuno
<eoban. il. 16.582>	Lumina contorquens: Ecquae vox excidit, inquit,
<eoban. il. 16.583>	Iuppiter ore tuo? Tune ista lege creatum
<eoban. il. 16.584>	Ut moriatur, ab hac revoces, et debita mutes
<eoban. il. 16.585>	Munera fatorum? Sed tu quaecunque videntur
<eoban. il. 16.586>	Recta tibi, facies. non ergo probabimus isthaec
<eoban. il. 16.587>	Omnia nos reliqui superum. simul hoc tibi dictum
<eoban. il. 16.588>	Accipe, et intra imos sensus animumque reconde:
<eoban. il. 16.589>	Si tibi nunc patriae Sarpedona reddere cordi est,
<eoban. il. 16.590>	Hoc quoque te versare animo, ac perpendere oportet,
<eoban. il. 16.591>	Ne qui post alii (quorum haec in praelia nati
<eoban. il. 16.592>	Venerunt, multique iacent, pluresque supersunt)
<eoban. il. 16.593>	Dii quoque velle suos durae subducere morti
<eoban. il. 16.594>	Incipiant: neve hac ratione offendere pergas.
<eoban. il. 16.595>	Quod si hunc, sicut amas, curae tibi ducis habendum,
<eoban. il. 16.596>	Et merito miserare pater, sive mortis honestae
<eoban. il. 16.597>	Munere defungi, clara sub prole Menoeci.
<eoban. il. 16.598>	Inde iube, cassum vitalis luminis aura
<eoban. il. 16.599>	Restitui, Lyciisque suis patriaeque remitti.
<eoban. il. 16.600>	Hi etenim cognati omnes, fidique propinqui,
<eoban. il. 16.601>	Et fratres, civesque illi funebria solvent
<eoban. il. 16.602>	Iusta viro, statuentque alti monumenta sepulchri
<eoban. il. 16.603>	Ornantes titulis, et iusta tropaea ferentes.
<eoban. il. 16.604>	Manibus hic honor est, haec praemia lumine cassis.
<eoban. il. 16.605>	Talia dicentem divum pater atque hominum rex
<eoban. il. 16.606>	Audivit patienti animo, summoque cruentas
<eoban. il. 16.607>	In gremium terrae stillabat ab aethere guttas,
<eoban. il. 16.608>	Dilecti faciens in honorem talia nati,
<eoban. il. 16.609>	Tam longe a patria perituri ad moenia Troiae,
<eoban. il. 16.610>	Sub manibus Patrocle tuis. ergo omnibus illi
<eoban. il. 16.611>	Adversi, in grandes connixi viribus hastas
<eoban. il. 16.612>	Insurgunt. ibi Patroclus celebremque bonumque
<eoban. il. 16.613>	Et bello eximium Sarpedonis armipotentis
<eoban. il. 16.614>	Vulnerat aurigam Thrasymedem, ventre sub imo,
<eoban. il. 16.615>	Privavitque uno percussum vulnere vita.
<eoban. il. 16.616>	Sarpedon contra insurgens, direxit in hostem
<eoban. il. 16.617>	Tela manu quatiens: sed aberrans hasta per armum
<eoban. il. 16.618>	Pedason aeripedem confixit acumine dextrum
<eoban. il. 16.619>	Letifero. ille gravem testatus voce dolorem,
<eoban. il. 16.620>	Ceu querula, tristi incubuit moribundus arenae,
<eoban. il. 16.621>	Emisitque animum quondam in fera bella ferocem.
<eoban. il. 16.622>	Tum reliqui turbati animis, diversa petebant.
<eoban. il. 16.623>	Stridebant iuga, nec currum moderatur habenis
<eoban. il. 16.624>	Iam satis Automedon. stricto ergo protinus ense
<eoban. il. 16.625>	Pedason exanimem retinentibus undique loris
<eoban. il. 16.626>	Amputat, huic reliqui parebant inde iugales.
<eoban. il. 16.627>	Mox iterum gemini infestis Heroes in armis
<eoban. il. 16.628>	Concurrunt, tum frustrato Sarpedonis ictu
<eoban. il. 16.629>	Emicat hasta manu, laevumque supervolat hostis
<eoban. il. 16.630>	Aere lapsa humerum. Sed non ita missa Patroclo
<eoban. il. 16.631>	In vanum cecidit, nec fraxinus irrita venit:
<eoban. il. 16.632>	Sed medium ferro Sarpedonis hausit acuto
<eoban. il. 16.633>	Pectus, et introrsum veniens vitalia sensus
<eoban. il. 16.634>	Contigit, et sedem cordis penetravit ad imam.
<eoban. il. 16.635>	Vulnere quo Iove natus humi procumbit, et instar
<eoban. il. 16.636>	Procerae quercus, aut natae in vertice pinus
<eoban. il. 16.637>	Sylvestri, quam latifrago de monte recidit
<eoban. il. 16.638>	Velificanda faber structurus in aequora classem,
<eoban. il. 16.639>	Vasta mole cadens sic ipsas ante quadrigas
<eoban. il. 16.640>	Corruit, et manibus moribundus strinxit arenam
<eoban. il. 16.641>	Sanguine commistam. ceu magno armenta leone
<eoban. il. 16.642>	Aggresso, cum iam laniatur ab hoste cruento
<eoban. il. 16.643>	Taurus, et ipse ferox sub dentibus ingemit atris:
<eoban. il. 16.644>	Sic rex ingemuit Lycium, sub Achillis amico.
<eoban. il. 16.645>	Atque his unanimem verbis affatur amicum:
<eoban. il. 16.646>	Glauce, quid hic dubites totas effundere vires,
<eoban. il. 16.647>	Si vir es, et belli praestas virtute, manuque
<eoban. il. 16.648>	Concutere arma potes, nunc nunc opus, huc age profer
<eoban. il. 16.649>	Quicquid habes animi, quicquid tibi roboris usquam est.
<eoban. il. 16.650>	Contrahe ductores Lycios, Sarpedona servent
<eoban. il. 16.651>	Exanimem: tuque ipse potenti protege dextra,
<eoban. il. 16.652>	Ne tibi dedecori sit deinceps omnibus annis
<eoban. il. 16.653>	Si spoliis nostris hostis potiatur, et armis,
<eoban. il. 16.654>	Qui vitam eripuit. Nunc ergo age, perge vocatum
<eoban. il. 16.655>	Una omnes Lycios, caesum defendere regem
<eoban. il. 16.656>	Si fortasse suum possint, tuque ipse iacentem
<eoban. il. 16.657>	Adsere Glauce manu quanta potes. Ista loquutum
<eoban. il. 16.658>	Deseruit fugiens inamoenas vita sub umbras.
<eoban. il. 16.659>	Quem super assistens inimica in pectora calcem
<eoban. il. 16.660>	Impegit, tractumque cavo de vulnere telum
<eoban. il. 16.661>	Eruit. huius equos spoliatos nomine utroque
<eoban. il. 16.662>	Regis et aurigae, magnis terroribus actos,
<eoban. il. 16.663>	Tristia anhelantes, circum simul undique fusi
<eoban. il. 16.664>	Myrmidones tenuere. Animi dolor altus habebat
<eoban. il. 16.665>	Bellerophontiaden Glaucum, quia ferre rogatus
<eoban. il. 16.666>	Auxilium nequeat, quod vulnere languidus esset,
<eoban. il. 16.667>	Quod manibus Teucri coniecta grande sagitta
<eoban. il. 16.668>	Ad murum et celsas acceperat ipse carinas,
<eoban. il. 16.669>	Quod tum praecipue succisque herbisque fovebat
<eoban. il. 16.670>	Sustentans manibus. Sic ergo ad sidera spectans,
<eoban. il. 16.671>	In longinqua deum est mittentem tela precatus:
<eoban. il. 16.672>	Phoebe pater, si me Lycia te in gente rogantem
<eoban. il. 16.673>	Audisti, precor exaudi Troiana tuentemPhoebum oratio.
<eoban. il. 16.674>	Moenia nunc etiam: miseros namque omnibus oris
<eoban. il. 16.675>	Exaudire potes, qualis nunc ipse relinquor
<eoban. il. 16.676>	Anxius hostili caeso Sarpedone dextra,
<eoban. il. 16.677>	Et Iove progenito: sed quem nec luminis aura
<eoban. il. 16.678>	Utentem morti eripuit, nec lumine cassum
<eoban. il. 16.679>	Liberat infami probro. Tu ergo optime divum,
<eoban. il. 16.680>	Da mihi, ut exanimi tantum de corpore pellam
<eoban. il. 16.681>	Dedecus hoc, quod nunc prohibet cruciatus acerbi
<eoban. il. 16.682>	Vulneris. en quid agam? manus est inidonea pugnae,
<eoban. il. 16.683>	Nec satis instructis moderanda ad frena quadrigis
<eoban. il. 16.684>	Utilis, et toto crudescunt saeva lacerto
<eoban. il. 16.685>	Vulnera: profluvium, quod sistere nulla potest vis
<eoban. il. 16.686>	Sanguinis erumpit. Sed tu mitissime divum
<eoban. il. 16.687>	Affer opem, solida plagam, lenito dolorem,
<eoban. il. 16.688>	Manantem gravido de vulnere siste cruorem,
<eoban. il. 16.689>	Virtutem instaura, robur da, suggere vires,
<eoban. il. 16.690>	Ut Lycios pugnae invectos, et in arma coactos,
<eoban. il. 16.691>	Corpus ad exanimum Sarpedonis, unus in hostem
<eoban. il. 16.692>	Horter, et exemplo per fortia facta reducam.
<eoban. il. 16.693>	Talibus orantem dictis, ac vota ferentem,
<eoban. il. 16.694>	Audiit arcitenens, et pressum sanguinis atri
<eoban. il. 16.695>	Profluvium statuit, cruciatum reppulit omnem,
<eoban. il. 16.696>	Subdidit et vires animo, membrisque vigorem.
<eoban. il. 16.697>	Glaucus ubi auditum sese esse ab Apolline sensit,
<eoban. il. 16.698>	Gaudia concepit tacito sub pectore. primum
<eoban. il. 16.699>	Aggrediens Lycios hortatur, cogit, et orat,
<eoban. il. 16.700>	Mortua defendant Sarpedonis ossa perempti,
<eoban. il. 16.701>	Armaque, ne spoliis tantis potiantur Achivi.
<eoban. il. 16.702>	Passibus inde citis properans petit agmina Troum,
<eoban. il. 16.703>	Convenitque duces, Aenean, et Hectora magnum,
<eoban. il. 16.704>	Pulydamantaque Panthoiden, et Agenora fortem.
<eoban. il. 16.705>	Et sic alloquitur: Tibi non subit, excidit Hector
<eoban. il. 16.706>	Quos habeas comites, quibus haec in bella profectis
<eoban. il. 16.707>	Utaris ducibus, qui te et tua regna sequuti
<eoban. il. 16.708>	Tam procul a patria, pro te fera bella gerentes,
<eoban. il. 16.709>	Non dubitant se et morti et mille offerre periclis.
<eoban. il. 16.710>	Sed tibi nec vivis curae est, nec lumine functis
<eoban. il. 16.711>	Auxilium ferre, aut aliquam praestare salutem.
<eoban. il. 16.712>	Sarpedon iacet exanimis, iacet ecce peremptus
<eoban. il. 16.713>	Patrocli manibus, Lycios qui nuper et armis
<eoban. il. 16.714>	Iusticiaque potens rex, et virtute regebat.
<eoban. il. 16.715>	Sed vos nunc pudeat, si non adsitis amici,
<eoban. il. 16.716>	Servetisque viri reliquum, ne forte superbi
<eoban. il. 16.717>	Myrmidones rapiant ad sese exangue cadaver,
<eoban. il. 16.718>	Exuviasque ferant, spoliisque ornentur opimis:
<eoban. il. 16.719>	Neve suos ultum pergant, tot milia, cives,
<eoban. il. 16.720>	Quos modo pontigradas confecimus ante carinas,
<eoban. il. 16.721>	Illudantque viri membris, manesque lacessant.
<eoban. il. 16.722>	Sic ait. at Teucrum luctus invasit acerbi
<eoban. il. 16.723>	Terror, et afflictae nova perturbatio mentis,
<eoban. il. 16.724>	Amisso duce praecipuo, qui moenia Troiae
<eoban. il. 16.725>	Eximie, Troasque ipsos defenderat hospes,
<eoban. il. 16.726>	Quod virtute foret summa, quod milite forti
<eoban. il. 16.727>	Praestaret, multa populos quod et arte regebat.
<eoban. il. 16.728>	Ergo omnes alacri vadebant pectore in hostem,
<eoban. il. 16.729>	Hectora Priamiden consueto more sequentes,
<eoban. il. 16.730>	Cui mors praecipue Sarpedonis atra dolebat.
<eoban. il. 16.731>	Patroclus contra Danaos hortatur, ut hostem
<eoban. il. 16.732>	Accelerante gradu venientem, iraque frementem
<eoban. il. 16.733>	Fortiter excipiant, nec Troi cedat Achivus.
<eoban. il. 16.734>	Praecipue Aiaces geminos, queis talia fatur:
<eoban. il. 16.735>	Aiaces nunc este viri, nunc fortia vobis
<eoban. il. 16.736>	Praelia sint cordi, nunc istas sumite vires
<eoban. il. 16.737>	Quae vos praeposuere aliis. iacet ecce peremptus
<eoban. il. 16.738>	Sarpedon, qui primus Achivi moenia muri
<eoban. il. 16.739>	Proruit. hunc orbum vita, spoliemus et armis,
<eoban. il. 16.740>	Foedemusque solo stratum sine nomine corpus,
<eoban. il. 16.741>	Auxilium exanimi sociorum ferre volentum
<eoban. il. 16.742>	Adiiciamus, et huic alios, miseraque nocentes
<eoban. il. 16.743>	Morte trucidemus fato et plectamus acerbo.
<eoban. il. 16.744>	Talibus ardentes animis Locreius heros
<eoban. il. 16.745>	Instigabat agens. ergo armabantur utrinque,
<eoban. il. 16.746>	Hinc Lycii Troesque, illinc Argiva iuventus,
<eoban. il. 16.747>	Myrmidonumque acies, et mutua praelia miscent
<eoban. il. 16.748>	Ingenti armorum sonitu, ferit aethera clamor
<eoban. il. 16.749>	Corpus ad exanimum Sarpedonis. Ergo iacenti
<eoban. il. 16.750>	Iuppiter ut nato eximios cumularet honores,
<eoban. il. 16.751>	Feralem immisit noctem pugnantibus. atque hic
<eoban. il. 16.752>	Troiani pepulere hostem, atque ibi fortis Epegeus
<eoban. il. 16.753>	Natus Agacleo cecidit, rex ille opulenti
<eoban. il. 16.754>	Moenia Budei tenuit, sed caede patrata
<eoban. il. 16.755>	(Nec vir iniquus erat, sed consobrinus et ipsi
<eoban. il. 16.756>	Quem gladio demens occiderat) ergo propinquum
<eoban. il. 16.757>	Peleum Thetidenque argentea crura decoram
<eoban. il. 16.758>	Quaesierat profugus, comitem Peleus Achilli
<eoban. il. 16.759>	Tradidit, Iliacas urbes et celsa petenti
<eoban. il. 16.760>	Pergama. tunc illi Sarpedonis arma volentem
<eoban. il. 16.761>	Eripere, atque manus tradentem ad inane cadaver,
<eoban. il. 16.762>	Hector ita in galeam saxo percussit acuto,
<eoban. il. 16.763>	Corpus ut in geminas partes defluxerit illinc
<eoban. il. 16.764>	Atque hinc dependens. cadit ille in vulnera praeceps,
<eoban. il. 16.765>	Raptricique animam liquit dispergere morti.
<eoban. il. 16.766>	Mors ea Patroclum cari turbarat amici.
<eoban. il. 16.767>	Qui mox in primas acies progressus, in ipsos
<eoban. il. 16.768>	Acriter invectus Lycios, Troumque phalanges,
<eoban. il. 16.769>	Corpora multa dedit leto. ceu martius olim
<eoban. il. 16.770>	Accipiter summo delapsus ab aere, terrae
<eoban. il. 16.771>	Proximat, et sturnos reliquasque per ima volantes
<eoban. il. 16.772>	Turbat aves, miserasque ferox rapit unguibus uncis.
<eoban. il. 16.773>	Sic Lycios Troasque ferox Patroclus agebat,
<eoban. il. 16.774>	Donec Ithaemeneo Sthenelai patre creati
<eoban. il. 16.775>	In caput afflicti saxo, cervice sub alta
<eoban. il. 16.776>	Frangeret et nervos, et fortes solveret artus.
<eoban. il. 16.777>	Tum Troiana acies, cumque his interritus Hector,
<eoban. il. 16.778>	Tantum concessere retro, spaciumque dederunt,
<eoban. il. 16.779>	Quantum aliquis iaculari hastam in certamine possit
<eoban. il. 16.780>	Egregius bello iuvenis, vel mittere telum
<eoban. il. 16.781>	In pugna rapidi contortum verbere lori:
<eoban. il. 16.782>	Tantundem fugere retro tum Troes Achaeos.
<eoban. il. 16.783>	Hic bonus ante alios convertit pectora Glaucus:
<eoban. il. 16.784>	Sensit enim sua terga premi. nam proximus ipsi
<eoban. il. 16.785>	Magnanimus Batycleus erat, Chalcone creatus.
<eoban. il. 16.786>	Is laribus patriis habitarat in Hellade celsa,
<eoban. il. 16.787>	Divitiis opibusque potens, reliquosque beatus
<eoban. il. 16.788>	Inter Myrmidonas, medium cui pectus acuto
<eoban. il. 16.789>	Confodit gladio converso corpore Glaucus.
<eoban. il. 16.790>	Cum sonitu ille cadens plangentibus incidit armis,
<eoban. il. 16.791>	Ingenti Danaum luctu: quia scilicet armis
<eoban. il. 16.792>	Vir fuit egregius, Phrygibusque optata relinquens
<eoban. il. 16.793>	Gaudia. qui cuneos densantes frigida circum
<eoban. il. 16.794>	Membra Batyclei stantes, rapere arma laborant.
<eoban. il. 16.795>	Nec Danai cessere loco. tum martius heros
<eoban. il. 16.796>	Meriones, virtute virum belloque valentem
<eoban. il. 16.797>	Nomine Laogonum confecit, Onetore forti
<eoban. il. 16.798>	Progenitum: atque idem fuit Ida flamen in alta,
<eoban. il. 16.799>	Vertice Gargareo Iovis inclyta templa tenentis,
<eoban. il. 16.800>	Quem prope divina populus pietate colebat.
<eoban. il. 16.801>	Atque hunc Meriones, qua mala adnectitur auri
<eoban. il. 16.802>	Perculit, atque uno confectum vulnere liquit
<eoban. il. 16.803>	Merionem tectumque armis, clypeoque latentem
<eoban. il. 16.804>	Sperans Aeneas iaculo contingere, et hastam
<eoban. il. 16.805>	Coniicit: illa volans cautum praetervolat hostem,
<eoban. il. 16.806>	Stridens, ferratoque momordit acumine terram,
<eoban. il. 16.807>	Parte tremens reliqua stetit. indignatus inani
<eoban. il. 16.808>	Frustratum se ictu Aeneas, tum talibus ultro
<eoban. il. 16.809>	Merionem alloquitur: Si quod mea dextera misit
<eoban. il. 16.810>	Meriones te aliquo tetigisset vulnere telum,
<eoban. il. 16.811>	Illa ferox animi rabies te tota profecto
<eoban. il. 16.812>	Liquisset: quod et es, nec strennuus inde fuisses.
<eoban. il. 16.813>	Ad quem Meriones: Etsi bellator in armis
<eoban. il. 16.814>	Fortis es Aenea, tamen omnia vincere dextra
<eoban. il. 16.815>	Grande laboris opus fuerit tibi: si tamen isto
<eoban. il. 16.816>	Nomine forte tibi placeas, quod viribus altis
<eoban. il. 16.817>	Praevaleas, tamen et mortalem te esse memento.
<eoban. il. 16.818>	Quod si forte mihi deinceps occurreris, hasta hac
<eoban. il. 16.819>	Confossus, nobis decus immortale reliques,
<eoban. il. 16.820>	Diti animam Stygio sub tristia tartara mittes.
<eoban. il. 16.821>	Hunc ita castigans Patroclus: Talibus, inquit,
<eoban. il. 16.822>	Meriones dictis nihil est opus, an tibi probris
<eoban. il. 16.823>	Certanti, Troiana dabunt se terga, relicto
<eoban. il. 16.824>	Corpore, quod circa paribus confligimus armis?
<eoban. il. 16.825>	Straveris hinc aliquos concedent forte repulsi.
<eoban. il. 16.826>	In manibus belli ratio est, et fortibus armis:
<eoban. il. 16.827>	Consilii in verbis. non est opus ergo loquacem
<eoban. il. 16.828>	Nunc mihi te fieri: dextra res nostra gerenda est.
<eoban. il. 16.829>	Talia Patroclus fatus processit, at ipsum
<eoban. il. 16.830>	Meriones sequitur, simul incedentibus ambo
<eoban. il. 16.831>	Diis similes. qualis vero de montibus altis
<eoban. il. 16.832>	Redditur, auditurque fragor, radice recisis
<eoban. il. 16.833>	Arboribus, longe strepitu resonante cadentum
<eoban. il. 16.834>	Ramorum: talis tum reddebatur ab illo
<eoban. il. 16.835>	Campestri sonitus certamine, mutua pulsu
<eoban. il. 16.836>	Arma armis trepido ferientibus agmine in ipso.
<eoban. il. 16.837>	Iam nemo poterat Sarpedona noscere dium,
<eoban. il. 16.838>	Tam confusus erat congestu et pulveris atri
<eoban. il. 16.839>	Obsitus, usque adeo concreti plena cruoris
<eoban. il. 16.840>	Arma situ iacuere atro squalentia, telis
<eoban. il. 16.841>	Tecta superfusis. quem circa Troes Achivis
<eoban. il. 16.842>	Commisti, haud aliter certantes agmine denso
<eoban. il. 16.843>	Confudere acies, quam verno sidere muscae
<eoban. il. 16.844>	In patulis ovium caulis ad plena volantes
<eoban. il. 16.845>	Mulctra avidae, saturantque famem, et se lactibus implent:
<eoban. il. 16.846>	Haud aliter Troianae acies, Danaumque phalanges
<eoban. il. 16.847>	Mutua ad exanimum miscebant arma cadaver.
<eoban. il. 16.848>	Iuppiter intentis oculis haec praelia spectans,
<eoban. il. 16.849>	Nusquam avertebat faciem: tum plurima secum
<eoban. il. 16.850>	Volvebat reputans animo, super inde futuro
<eoban. il. 16.851>	Patrocli interitu. num praestet ab Hectore caesum,
<eoban. il. 16.852>	Mox super exanimi procumbere corpora nati,
<eoban. il. 16.853>	Illic ut moriens vita spolietur et armis:
<eoban. il. 16.854>	An maiorem illic stragem cumulare virorum.
<eoban. il. 16.855>	Volventi haec animo, tandem sententia sedit,
<eoban. il. 16.856>	Troas ut arceret Patroclus, et Hectora versus
<eoban. il. 16.857>	Moenia, per campos multa cum caede virorum.
<eoban. il. 16.858>	Hectoris ergo metu mentem concussit acerbo,
<eoban. il. 16.859>	Iniecitque fugae trepidum deformis amorem.
<eoban. il. 16.860>	Ille voluntatem Iovis imperiumque sequutus,
<eoban. il. 16.861>	Et currum conscendit, equosque in frena coegit,
<eoban. il. 16.862>	Arripuitque fuga tam se quam caetera Troum
<eoban. il. 16.863>	Milia: Nec Lycii coepta in statione manebant
<eoban. il. 16.864>	Amplius, attoniti cernentes triste cadaver
<eoban. il. 16.865>	Regis, et arma sui tam squalida pulvere foedo,
<eoban. il. 16.866>	Confusam tabo faciem, tam strage cruenta
<eoban. il. 16.867>	Oppletum telisque virum Sarpedona dium,
<eoban. il. 16.868>	Qui Iove succendente animos in martia bella
<eoban. il. 16.869>	Conciderant, tanto fugientibus impete Teucris.
<eoban. il. 16.870>	Exutum vita spoliant Sarpedona et armis
<eoban. il. 16.871>	Myrmidones, quae magnanimo Patroclus Achilli
<eoban. il. 16.872>	Asportanda suis dedit in tentoria, et altas
<eoban. il. 16.873>	Ad naves sociis. Tum Iuppiter aethere summo
<eoban. il. 16.874>	Considens, Phoebum alloquitur: Vade inclyte Apollo
<eoban. il. 16.875>	Corpus ad exanimum Sarpedonis, ablue primum
<eoban. il. 16.876>	Concretam tabo saniem, dein corporis artus
<eoban. il. 16.877>	Foedatos propera fluviali spargere lympha,
<eoban. il. 16.878>	Ardua delatos Priamaeae moenia Troiae.
<eoban. il. 16.879>	Posthaec Ambrosiae succis insperge perungens.
<eoban. il. 16.880>	Vestibus induito post immortalibus ipsum,
<eoban. il. 16.881>	Fratribus officium geminis Leto atque Sopori
<eoban. il. 16.882>	(Sunt etenim celeres ad talia munera fratres)
<eoban. il. 16.883>	Iniungens, referant Patriae, Lyciisque reducant,
<eoban. il. 16.884>	Atque ibi praecipue referentes urbe reponant.
<eoban. il. 16.885>	Hic illi cognati omnes, civesque et amici,
<eoban. il. 16.886>	Et cari facient pulcherrima funera fratres,
<eoban. il. 16.887>	Et tumulum statuent, et iusta tropaea locabunt,
<eoban. il. 16.888>	Aeterno positum signantes carmine marmor.
<eoban. il. 16.889>	Hic siquidem suus est honor, haec laus una sepultis.
<eoban. il. 16.890>	Sic ait. ille patris iussis parere paratus,
<eoban. il. 16.891>	Devolat Idaei summo de vertice montis,
<eoban. il. 16.892>	In loca sanguineae sibi non incognita pugnae.
<eoban. il. 16.893>	Protinus extractum telorum e strage cadaver,
<eoban. il. 16.894>	Et procul abductum, fluviali abstersit in unda
<eoban. il. 16.895>	Ambrosiae, spargens succo, immortalibus ipsum
<eoban. il. 16.896>	Vestibus indutum Leto dedit atque Sopori
<eoban. il. 16.897>	Fratribus. hi celeres Lyciis retulere, locantes
<eoban. il. 16.898>	Urbe in praecipua. dum sic alibi ista geruntur,
<eoban. il. 16.899>	Interea Patroclus equos equitesque fatigans,
<eoban. il. 16.900>	Automedonte citas frenis moderante quadrigas,
<eoban. il. 16.901>	Insequitur Lycios palantes aequore toto,
<eoban. il. 16.902>	Et Troas celeri repetentes moenia cursu,
<eoban. il. 16.903>	Demens, qui cari praecepta oblitus amici
<eoban. il. 16.904>	Liquerit, atque ideo tristi se protinus ipsum
<eoban. il. 16.905>	Exitio intulerit. Sed plus divina voluntas
<eoban. il. 16.906>	Humana ratione valet. nam Iuppiter ipsi
<eoban. il. 16.907>	Exitium praesens, et inevitabile fatum
<eoban. il. 16.908>	Obiecit: quem duxit eo deus, unde superstes
<eoban. il. 16.909>	Amplius haud rediturus erat. quem deinde virorum
<eoban. il. 16.910>	Victrici Patrocle manu primumve supremumve
<eoban. il. 16.911>	Excipis? Adrestum simul, Autonoumque, et Echedum,
<eoban. il. 16.912>	Et Perimum Megaden, et Epistora cum Menalippo,
<eoban. il. 16.913>	Nec longe hinc Elasum, post Mulion, inde Pylarten.
<eoban. il. 16.914>	His ita confectis, reliquos fuga longius omnes
<eoban. il. 16.915>	Abstulerat: sic vesana formidine captos,
<eoban. il. 16.916>	Ut nisi praecelsam turrim ascendisset Apollo,
<eoban. il. 16.917>	Ardua turritae cepissent Pergama Troiae
<eoban. il. 16.918>	Sub manibus Patrocle tuis Argiva iuventus.
<eoban. il. 16.919>	Ille equidem Divus Patroclum evertere, Troas
<eoban. il. 16.920>	Conservare volens, ter ad alti moenia muri
<eoban. il. 16.921>	Rumpere conatum, ter reppulit aere corusco
<eoban. il. 16.922>	Obiecti clypei manibus coelestibus, ipsum
<eoban. il. 16.923>	Quarto insultantem vesani daemonis instar,
<eoban. il. 16.924>	Sic deus alloquitur: Procul hinc Patrocle facesse,
<eoban. il. 16.925>	Nam te fata vetant capere altae Pergama Troiae
<eoban. il. 16.926>	Inclyta, quae magnus non expugnabat Achilles:
<eoban. il. 16.927>	Qui tamen ut reliquis, ita te praestantior ipso est.
<eoban. il. 16.928>	Sic ait. at metuens Patroclus Apollinis iram,
<eoban. il. 16.929>	Retro longe abiit: fulgentibus Hector in armis
<eoban. il. 16.930>	Constitit ad Scaeam sistens fugientia portam
<eoban. il. 16.931>	Agmina. consilii incertus, num pugnet in hostem
<eoban. il. 16.932>	In medios sese insinuans, an Troas in urbem
<eoban. il. 16.933>	Et Lycios cogens in moenia tuta receptet.
<eoban. il. 16.934>	Talia volventi, sub imagine principis Asii
<eoban. il. 16.935>	Astitit in longum mittens iaculator Apollo,
<eoban. il. 16.936>	Viribus atque aetate ingentis principis Asi.
<eoban. il. 16.937>	Matris is Hectoreae Cisseidos Asius idemApollo in
<eoban. il. 16.938>	Frater erat, iuvenis genitore Dymante creatus,
<eoban. il. 16.939>	Proxima Sangario tenuit loca culta fluenti
<eoban. il. 16.940>	Per Phrygiam. cui tunc similis deus, Hectora magnum
<eoban. il. 16.941>	Talibus alloquitur: Quid nunc fortissime cessas
<eoban. il. 16.942>	A pugna usque adeo ceu degener, esse decebat
<eoban. il. 16.943>	Quem nunc eximium? quod si mihi dextra dedissent
<eoban. il. 16.944>	Numina robusto tantas in corpore vires,
<eoban. il. 16.945>	Quantis ipse vales, vel item maioribus uti,
<eoban. il. 16.946>	Hoc ego te eximerem lachrymosi munere belli.
<eoban. il. 16.947>	Protinus ergo age dirige equos, versasque quadrigas
<eoban. il. 16.948>	Patroclum contra, decus hoc si forsan Apollo
<eoban. il. 16.949>	Ipse tibi tribuat, misso prosternere telo
<eoban. il. 16.950>	Ingentem virtute virum. Sic fatus Apollo
<eoban. il. 16.951>	Conticuit. iubet Hector equos componere fratri
<eoban. il. 16.952>	Cebrioni, frenisque manu demittere in hostem.
<eoban. il. 16.953>	Ipse aciem subiens turbabat cuncta tumultu
<eoban. il. 16.954>	Agmina multiplici Danaum, cuneisque suorum
<eoban. il. 16.955>	Ostentans insigne decus. tum praecipit Hector
<eoban. il. 16.956>	Cebrioni, recta in Patroclum flectat habenas,
<eoban. il. 16.957>	Omissis Danaum reliquis. quo Locrius heros
<eoban. il. 16.958>	Conspecto, e curru citus evolat, et pedibus se
<eoban. il. 16.959>	Credidit, in laevamque relatam transtulit hastam,
<eoban. il. 16.960>	Marmoreum dextra rapiens nec inutile saxum
<eoban. il. 16.961>	Quodque tenere manu posset, coniecit in hostem,
<eoban. il. 16.962>	Viribus emissum quantis tum posset, et ipsam
<eoban. il. 16.963>	Cebrionis moderantis equos et frena tenentis
<eoban. il. 16.964>	Tam forti mediam percussit vulnere frontem,
<eoban. il. 16.965>	Ut per et extremam galeam, per et ossa cerebri
<eoban. il. 16.966>	Viscera sincipitis penetraret in intima telum,
<eoban. il. 16.967>	Binaque defluerent ante ipsas lumina plantas.
<eoban. il. 16.968>	Ipse suos oculos anima fugiente sequutus,
<eoban. il. 16.969>	Decidit exanimis currus de culmine saltu,
<eoban. il. 16.970>	More viri subeuntis aquam, pronusque iacebat
<eoban. il. 16.971>	In caput, et siccam conspersit sanguine arenam,
<eoban. il. 16.972>	Ille nothus Priami generosi filius olim,
<eoban. il. 16.973>	Cui ferus illudens Patroclus, talia fatur:
<eoban. il. 16.974>	O factum male, quam doctus contendere saltu,
<eoban. il. 16.975>	Quam perit ille agilis vir ad omnia, quam bene vasto
<eoban. il. 16.976>	Venari magnos potuisset in aequore pisces
<eoban. il. 16.977>	Tempestate aliqua deprensus, et ostrea captans
<eoban. il. 16.978>	Sustentare suos comites, qui curribus altis
<eoban. il. 16.979>	Tam bene desiluit perplani in pulvere campi.
<eoban. il. 16.980>	Sunt etiam Troes docti contendere saltu,
<eoban. il. 16.981>	Ut video. sic vana ferens, sic ille cavillans,
<eoban. il. 16.982>	Tendit in exanimem violenti more leonis:
<eoban. il. 16.983>	Qui dum mactat oves pavidas, caulasque subintrat,
<eoban. il. 16.984>	Mortifera rabidum percussus arundine pectus
<eoban. il. 16.985>	Ipse sua virtute perit. Patroclus in hostem
<eoban. il. 16.986>	Haud secus insiluit. quem spectans Martius Hector,
<eoban. il. 16.987>	Desilit e curru, et venientem fertur in hostem.
<eoban. il. 16.988>	Quales magnanimi duo per iuga summa leones,
<eoban. il. 16.989>	Quos vesana fames acuit, pro corpore cervi
<eoban. il. 16.990>	Exanimi certant, et mutua praelia miscent:
<eoban. il. 16.991>	Tales hi duo praestantes certamine martis,
<eoban. il. 16.992>	Circa Cebrionis decertavere cadaver,
<eoban. il. 16.993>	Mutua praevalidis misturi vulnera dextris.
<eoban. il. 16.994>	Tum capta arripiens Hector cervice cadaver,
<eoban. il. 16.995>	Vendicat ad sese retrahens, quod vindice dextra
<eoban. il. 16.996>	Correptum pede Patroclus retinere laborat.
<eoban. il. 16.997>	Interea toto pugnantibus agmine Graiis,
<eoban. il. 16.998>	Et Troum cuneis, sicut cum flamina venti
<eoban. il. 16.999>	Obvia conseruere, ingentis ad ardua sylvae
<eoban. il. 16.1000>	Una Eurusque Notusque ruunt, et culmina certant
<eoban. il. 16.1001>	Eruere hinc atque hinc, ornos fagosque comantes,
<eoban. il. 16.1002>	Aesculeasque ruunt frondes, fragor intonat ingens
<eoban. il. 16.1003>	Alterno sonitu, stridentibus undique ramis,
<eoban. il. 16.1004>	Arboribus fractis crepitantibus, obvia tota
<eoban. il. 16.1005>	Ventorum arbitrio volitant folia eruta sylvae:
<eoban. il. 16.1006>	Sic Danai Troesque in mutua funera dextris,
<eoban. il. 16.1007>	Insanisque ruunt animis, prorsusque timoris
<eoban. il. 16.1008>	Immemores, tum Cebrionem iuxta arma volabant
<eoban. il. 16.1009>	Crebra virum, clypeos multis quatientibus hastis,
<eoban. il. 16.1010>	Letifero gravibus volitantibus aere sagittis.
<eoban. il. 16.1011>	Grandibus hic etiam feriebant obvia saxis
<eoban. il. 16.1012>	Scuta virum, gladiisque in mutua fata ruebant.
<eoban. il. 16.1013>	Grandibus ipse iacens membris, sed pulvere foedus
<eoban. il. 16.1014>	Cebriones, oblitus equos, oblitus et artis,
<eoban. il. 16.1015>	Qua currus regere et frenos auriga solebat.
<eoban. il. 16.1016>	Iam coeli medium Sol attigit igneus orbem,
<eoban. il. 16.1017>	Maxima tum crudi fervebant praelia martis,
<eoban. il. 16.1018>	Missilibus citroque ultroque volantibus inter
<eoban. il. 16.1019>	Et per utrasque acies. postquam autem pronus Olympo
<eoban. il. 16.1020>	Sol stetit, et magnae repetebat Tethyos undas,
<eoban. il. 16.1021>	Tum vires Danaum magis invaluere, novumque
<eoban. il. 16.1022>	Concoepere animis robur. tunc ergo iacentem
<eoban. il. 16.1023>	Cebrionem rapuere inter tot milia Troum,
<eoban. il. 16.1024>	Pertractumque armis spoliant, nudumque relinquunt.
<eoban. il. 16.1025>	Patroclus ter in adversas clamore phalanges
<eoban. il. 16.1026>	Invectus, vultuque truci, fervoribus irae
<eoban. il. 16.1027>	Significans confectum animum ferus irruit, ipsi
<eoban. il. 16.1028>	Omnia persimilis Marti, totiesque novenos
<eoban. il. 16.1029>	Lumine vitali spoliat, cum deinde maligno
<eoban. il. 16.1030>	Daemonio similis quarto ferretur in hostem,
<eoban. il. 16.1031>	(Iam siquidem tibi fatales Patrocle sorores
<eoban. il. 16.1032>	Admovere manus) tunc illi Phoebus Apollo
<eoban. il. 16.1033>	Obvius occurrit, truculentus, saevus, et atrox,
<eoban. il. 16.1034>	Terribilis. sed ne divum cognoscere possent
<eoban. il. 16.1035>	Mortales oculi, circundatus aere multo,
<eoban. il. 16.1036>	Stans acie in media miscentum praelia, terga
<eoban. il. 16.1037>	Patrocli robusta manu percussit, et altos
<eoban. il. 16.1038>	Convertit, latosque humeros, retroque reduxit,
<eoban. il. 16.1039>	Converso galeam capite excutit, illa fragorem
<eoban. il. 16.1040>	In terram collapsa dedit, tum vertice cristae
<eoban. il. 16.1041>	Pulvere sanguineo defoedabantur equinae,
<eoban. il. 16.1042>	Quadrupedum ante pedes abiectae, nec prius unquam
<eoban. il. 16.1043>	Fas erat has cadere et maculari pulvere cristas,
<eoban. il. 16.1044>	Quae prius hoc illustre caput coelestis Achilli
<eoban. il. 16.1045>	Texerat, et toties defenderat. illius ergo
<eoban. il. 16.1046>	Gestandae decus eximium nunc Iuppiter hosti
<eoban. il. 16.1047>	Priamidae dederat, sed et ipsi morte propinqua
<eoban. il. 16.1048>	Blanda relicturo mortalis lumina vitae.
<eoban. il. 16.1049>	Tum telum in manibus quod grande Menoetius heros
<eoban. il. 16.1050>	Robustumque tulit, totum confregit Apollo.
<eoban. il. 16.1051>	Post clypeum ex humeris, thoracem e pectore solvens,
<eoban. il. 16.1052>	Ante pedes prostravit humi. stetit ille dolore
<eoban. il. 16.1053>	Hac noxa attonitus, mente et spoliatus et armis.
<eoban. il. 16.1054>	Ecce superveniens a tergo comminus hastam
<eoban. il. 16.1055>	Iniicit inter utrunque humerum vir Dardanus illi
<eoban. il. 16.1056>	Panthoides Euphorbus, et acer equestribus armis,
<eoban. il. 16.1057>	Et pedibus celer, et iaculis certare peritus.
<eoban. il. 16.1058>	(Is quandoque viros viginti solus ab altis
<eoban. il. 16.1059>	Deturbarat equis, et curribus, usque adeo artis
<eoban. il. 16.1060>	Militiae gnarus fuerat) nunc vulnus acerbum
<eoban. il. 16.1061>	Inflixit Patrocle tibi prior omnibus idem,
<eoban. il. 16.1062>	Haudquaquam letale tamen: namque inde revulso
<eoban. il. 16.1063>	Aufugit iaculo, seque in loca tuta recepit,
<eoban. il. 16.1064>	Non ausus conferre manum vel nudo et inermi
<eoban. il. 16.1065>	Patroclo, qui iam plaga confectus acerba
<eoban. il. 16.1066>	Divorum atque hominum, sociorum in densa refugit
<eoban. il. 16.1067>	Agmina, devitans instantis vulnera fati.
<eoban. il. 16.1068>	Quem spectans Hector fugientem, et vulnere tardum,
<eoban. il. 16.1069>	Protinus assequitur Danaaeas ante phalangas,
<eoban. il. 16.1070>	Et latus extremum coniecta vulnerat hasta,
<eoban. il. 16.1071>	Sic ut perfosso extaret de corpore ferrum
<eoban. il. 16.1072>	Adversi lateris: quo demum vulnere victus,
<eoban. il. 16.1073>	Cum sonitu super arma cadens Locreius heros,
<eoban. il. 16.1074>	Ingenti moerore animos affecit Achivum.
<eoban. il. 16.1075>	Ceu valido mactatus aper quandoque leoni,
<eoban. il. 16.1076>	Si quando fontem potum venere ad eundem
<eoban. il. 16.1077>	Ambae in monte ferae celso. tenet ardor utrunque
<eoban. il. 16.1078>	Potandi, prior ille subit, vetat ille, superbo
<eoban. il. 16.1079>	Certat uterque animo: tandem leo robore praestans,
<eoban. il. 16.1080>	Et virtute animi, multo sudore fatigans
<eoban. il. 16.1081>	Mactat aprum, multoque necatum vulnere linquit.
<eoban. il. 16.1082>	Sic fortem eximius Patroclum contudit Hector,
<eoban. il. 16.1083>	Milia crudeli qui tot modo miserat orco.
<eoban. il. 16.1084>	Atque hinc insultans probra intulit ista iacenti.
<eoban. il. 16.1085>	Iactator Patrocle, animo paulo ante superbo
<eoban. il. 16.1086>	Alta minabaris ruiturum Pergama Troiae,Hector.
<eoban. il. 16.1087>	Et nostras te velle domos evertere, captas
<eoban. il. 16.1088>	Troiadum rapere ante nurus, tum classe parata
<eoban. il. 16.1089>	In patriam deferre tuam, stultissime: namque
<eoban. il. 16.1090>	Harum in conspectu mihi currus atque quadrigae
<eoban. il. 16.1091>	Passibus insultant rapidis, pugnamque capessunt.
<eoban. il. 16.1092>	Ipse ego prae reliquis qui nunc Troiana frequentant
<eoban. il. 16.1093>	Moenia, sanguinei perago decora inclyta martis,
<eoban. il. 16.1094>	A quibus exitium avertens, pestemque malignam
<eoban. il. 16.1095>	In te converto. nam te hoc in pulvere campi
<eoban. il. 16.1096>	Infaustae comedent volucres, tua viscera dirae
<eoban. il. 16.1097>	Depascentur aves: miserum te, cui nihil unquam
<eoban. il. 16.1098>	Auxilii tulerit tuus ille invictus Achilles,
<eoban. il. 16.1099>	Qui proficiscenti tibi talia verba loquutus
<eoban. il. 16.1100>	Dicitur. O animi pars unica et altera nostri,
<eoban. il. 16.1101>	Huc Patrocle cave redeas nisi sanguine thorax
<eoban. il. 16.1102>	Ante tibi Hectoreus manet perfossus et hasta
<eoban. il. 16.1103>	Et virtute tua. persuasit talia dicens
<eoban. il. 16.1104>	Aut animi vicio, vel adhuc aetatis ineptae
<eoban. il. 16.1105>	Stulte tibi. Tunc sic Patroclus ad Hectora, sensus
<eoban. il. 16.1106>	Iam linquente animo: Siquidem te gloria vana
<eoban. il. 16.1107>	Nunc nimis extollit, tanquam tu viceris Hector,
<eoban. il. 16.1108>	Et me nec Phoebus, nec Iuppiter hostis iniquo
<eoban. il. 16.1109>	Merserit exitio: possunt namque omnia divi.
<eoban. il. 16.1110>	Et facile hoc ipsis fuit, ut me morte volentes
<eoban. il. 16.1111>	Multarint praematura, qui fortia primum
<eoban. il. 16.1112>	Detraxere humeris arma omnia, numine verso
<eoban. il. 16.1113>	Tum Iovis, occidit nudum non aequus Apollo,
<eoban. il. 16.1114>	Vulnere tum afflixit diro mea terga secundus
<eoban. il. 16.1115>	Euphorbus Pantho genitus, tu tertius hasta
<eoban. il. 16.1116>	Fodisti iam semianimem, iam prorsus inermem:
<eoban. il. 16.1117>	Quales si bis nacta decem mea dextra fuisset,
<eoban. il. 16.1118>	Omnes consimili leto mea dextra dedisset.
<eoban. il. 16.1119>	Verum hoc nunc dictum tibi habe, quod pectore in imo
<eoban. il. 16.1120>	Condere te iubeo: nec enim tibi vita superstes
<eoban. il. 16.1121>	Ista diu, nec virtutis flos ille manebit.
<eoban. il. 16.1122>	Iam te fata vocant, tibi iam lux ultima vitae
<eoban. il. 16.1123>	Imminet, invicto quam mox sub Achille subibis.
<eoban. il. 16.1124>	Talia dicentem, vita indignata reliquit
<eoban. il. 16.1125>	Hunc florem aetatis plorans, roburque iuventae,
<eoban. il. 16.1126>	Lumen et aerium fugit aversata sub umbras.
<eoban. il. 16.1127>	Quem licet exanimem, tamen his affatus es Hector:
<eoban. il. 16.1128>	Quam mihi maturam mortem Patrocle minaris
<eoban. il. 16.1129>	Vaticinans, quis novit an haec ventura trahatur,
<eoban. il. 16.1130>	An minus? ipse etenim quantumvis fortis Achilles,
<eoban. il. 16.1131>	Matre licet genitus diva, tamen occidet armis,
<eoban. il. 16.1132>	Occidet et nostri percussus acumine teli
<eoban. il. 16.1133>	Forsitan, et vitam nostro sub marte relinquet.
<eoban. il. 16.1134>	Haec dicens, et calce premens, educere telum
<eoban. il. 16.1135>	Nititur, et ducta levat hasta informe cadaver,
<eoban. il. 16.1136>	Quod quatiens excussit humi, teloque reducto
<eoban. il. 16.1137>	Automedonta petit, feriendi insanus. at illum
<eoban. il. 16.1138>	Abstulit aeripedum fuga non mortalis equorum,
<eoban. il. 16.1139>	Quos dii Peleo donum immortale dederunt.