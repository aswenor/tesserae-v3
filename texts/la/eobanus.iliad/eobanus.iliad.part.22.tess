<eoban. il. 22.1>	Sic igitur muros et apertam Troes in urbem
<eoban. il. 22.2>	Dum fugiunt, velut hinnulei, sudore fluentes
<eoban. il. 22.3>	Dum siccant artus, dulci et sitientia potu
<eoban. il. 22.4>	Ora rigant, armis et propugnacula firmant:
<eoban. il. 22.5>	Interea Argivi muris portisque propinqui,
<eoban. il. 22.6>	Ora humerosque tegunt clypeis. tunc Hectora fortem
<eoban. il. 22.7>	Viribus humanis non exuperabile fatum,
<eoban. il. 22.8>	Ilion ante sacrum, Scaeaeque ante extima portae
<eoban. il. 22.9>	Limina constituit: tunc magnum affatur Achillem,
<eoban. il. 22.10>	His deus arcitenens: Quid me sate sanguine Pelei
<eoban. il. 22.11>	Insectare citis pedibus, mortalis, agentem
<eoban. il. 22.12>	Morte carens aevum? nondumne intelligis et me
<eoban. il. 22.13>	Esse deum? quovis animi tam prompta? quid autem
<eoban. il. 22.14>	In sua non sequeris fugientes moenia Troas?
<eoban. il. 22.15>	Quae iam tota tenent. iterum tu vanus aberras:
<eoban. il. 22.16>	Non tamen occides mea, nulli obnoxia morti,
<eoban. il. 22.17>	Corpora. Sic fato, contra indignatus Achilles
<eoban. il. 22.18>	Reddidit: O fallax, o crudelissime divum,
<eoban. il. 22.19>	Huc me delusum mendacis imagine formae,
<eoban. il. 22.20>	Et procul immittens arcu fallente sagittas
<eoban. il. 22.21>	Vertisti a muris, ubi adhuc quota milia Troum
<eoban. il. 22.22>	Sanguineo nostrae cecidissent fulmine dextrae?
<eoban. il. 22.23>	Hoc mihi tu tantum decus eripis, artibus istis
<eoban. il. 22.24>	Indignos servans, facili tibi, sed mihi tristi
<eoban. il. 22.25>	Numine, nil metuens humanis missa lacertis
<eoban. il. 22.26>	Spicula, nec meritam tali pro crimine poenam:
<eoban. il. 22.27>	Quam tamen o utinam de te mihi sumere forti
<eoban. il. 22.28>	Hac dextra liceat, lueres quae facta mereris.
<eoban. il. 22.29>	Sic ait, et rapido petit ardua moenia cursu,
<eoban. il. 22.30>	Ingentem spirans animis atrocibus iram.
<eoban. il. 22.31>	Sicut victor equus plani super aequore campi
<eoban. il. 22.32>	Fertur, et haerentem cursu rapit alite currum:
<eoban. il. 22.33>	Sic alacer pede praecipiti veniebat Achilles.
<eoban. il. 22.34>	Quem senior Priamus primus conspexit in armis
<eoban. il. 22.35>	Fulgentem: velut exortum quod tempore sidus
<eoban. il. 22.36>	Divitis autumni fulget, mortalibus aegris
<eoban. il. 22.37>	Triste quidem, sed praecipuo splendore coruscans
<eoban. il. 22.38>	Nocturnas vincit tenebras, quem nomine dicunt
<eoban. il. 22.39>	Esse canem ferro atque auro gravis Orionis:
<eoban. il. 22.40>	Non secus Aeacides cursu celer actus anhelo,
<eoban. il. 22.41>	Sidereis toto fulgebat pectore in armis.
<eoban. il. 22.42>	Ingemuit senior, tonsoque a vertice canos
<eoban. il. 22.43>	Evellens manibus, stantem prope limina portae
<eoban. il. 22.44>	Hectora nil trepidum, nihil arma manusve timentem
<eoban. il. 22.45>	Aeacidae: quin vel cupidum magis ocyus acres
<eoban. il. 22.46>	Conseruisse manus, sic est aggressus obortis
<eoban. il. 22.47>	Ipse senex lachrymis, passisque ante Hectora palmis:
<eoban. il. 22.48>	Dulcis, et ante alios Hector carissime fili,
<eoban. il. 22.49>	Ne quaeso, ne perge, aliis in tuta receptis
<eoban. il. 22.50>	Expectare virum solus, ne forsitan atra
<eoban. il. 22.51>	Morte statim pereas. siquidem te fortior ille est,
<eoban. il. 22.52>	Impius: atque utinam tam divis esset amicus,
<eoban. il. 22.53>	Quam mihi, iam canibus foret esca voracibus, et iam
<eoban. il. 22.54>	Pasceret immundas volucres, mea pectora moeror
<eoban. il. 22.55>	Desereret gravis. ille etenim tot fortibus orbum
<eoban. il. 22.56>	Destituit natis, quos aut ferus ense peremit,
<eoban. il. 22.57>	Aut in longinquas portandos vendidit oras.
<eoban. il. 22.58>	Nam neque nunc rediisse Lycaona, nec Polydorum
<eoban. il. 22.59>	Cum reliquis nostris in apertam vidimus urbem,
<eoban. il. 22.60>	Quos mihi Laothoe peperit pulcherrima. vivi
<eoban. il. 22.61>	O superent saltem, captivi et luce fruantur
<eoban. il. 22.62>	Aeria. sunt multa domi gravis aeris et auri
<eoban. il. 22.63>	Pondera, quaeque suae natae dedit inclytus Altes,
<eoban. il. 22.64>	Omnibus his redimam. quid si crudelibus umbris
<eoban. il. 22.65>	Occubuere? dolor misero mihi quantus? et illi
<eoban. il. 22.66>	Quae peperit, quantus consumet pectora moeror?
<eoban. il. 22.67>	Forte etiam quaedam miserorum pectora Troum
<eoban. il. 22.68>	Tristicia exercebit. at haec tu vertere solus
<eoban. il. 22.69>	Omnia nate potes: nos hic prohibere periclis
<eoban. il. 22.70>	Solus nate potes, si te alta receperis intra
<eoban. il. 22.71>	Moenia, sanguinei ne tu quoque forsan Achillis
<eoban. il. 22.72>	Occumbas manibus: simul hanc servaveris urbem,
<eoban. il. 22.73>	Et magno decore iratum privaris Achillem,
<eoban. il. 22.74>	Istam conservans animam nobisque tibique.
<eoban. il. 22.75>	Quod facias per ego hos canos obtestor, et aevi
<eoban. il. 22.76>	Hoc reliquum, senio fracti miserere parentis,
<eoban. il. 22.77>	Quem pater exitio Saturnius urget acerbo,
<eoban. il. 22.78>	Et fato damnat misero, tristique senectam
<eoban. il. 22.79>	Praecipitem hanc moerore premit, qui tanta meorum
<eoban. il. 22.80>	Cernere me vivum voluit mala vulnera, caedes,
<eoban. il. 22.81>	Tot caesos gladio natos, natasque nefandis
<eoban. il. 22.82>	Abreptas manibus, violata cubilia, raptos
<eoban. il. 22.83>	Illisosque solo pueros, stupra omnia passas
<eoban. il. 22.84>	Abductasque nurus, tot damna illata scelestis
<eoban. il. 22.85>	Argivum manibus. tum me nunc ista videntem
<eoban. il. 22.86>	Forte domus stantem prima intra limina, quisquam
<eoban. il. 22.87>	Aggressus ferro perimat, lanientque iacentis
<eoban. il. 22.88>	Mortua membra canes, vigilantes limine in ipso:
<eoban. il. 22.89>	Quos alui ipse domi, saturati hi sanguine nostro,
<eoban. il. 22.90>	Nostras ante domus, et limina prima iacebunt.
<eoban. il. 22.91>	At pulchrum est iuveni sumptis occumbere in armis,
<eoban. il. 22.92>	Seu multa accipiat diverso vulnera ferro,
<eoban. il. 22.93>	Seu totus pereat: sed cum senis arida cani
<eoban. il. 22.94>	Membra canes laniant, barbamque et tempora foedant,
<eoban. il. 22.95>	Omnibus haec facies dira et miseranda videtur.
<eoban. il. 22.96>	Haec senior, manibus convellens vertice canos,
<eoban. il. 22.97>	Verba dabat frustra. nec enim persuasit, ut armis
<eoban. il. 22.98>	Cederet Aeacidae fatis urgentibus Hector:
<eoban. il. 22.99>	Parte alia nudata sinus et pectora mater,
<eoban. il. 22.100>	Alterius detecta ostentans ubera mammae,
<eoban. il. 22.101>	Talibus aggressa est lachrymans, et ad Hectora fatur:
<eoban. il. 22.102>	Nate decus nostrum, mea sola et summa voluptas,
<eoban. il. 22.103>	Haec reverere precor, moestae et miserere parentis.
<eoban. il. 22.104>	Si mea suxisti puerilibus ubera labris,
<eoban. il. 22.105>	Quae tibi sollicitae tulerint oblivia vitae,
<eoban. il. 22.106>	Horum nunc memor esse velis: reminiscere matris,
<eoban. il. 22.107>	Immanem fuge nate virum, te confer in urbem,
<eoban. il. 22.108>	Ne contra contende, nec arma fer obvia. nam si
<eoban. il. 22.109>	Te forte interimat ferus ille atque impius hostis,
<eoban. il. 22.110>	Non ego te flos o uteri carissime nostri,
<eoban. il. 22.111>	Non ego mi fili, non dives et inclyta coniunx
<eoban. il. 22.112>	Ipositum feretro te prosequeremur inani
<eoban. il. 22.113>	Munere deflentes lachrymis, et funus humantes:
<eoban. il. 22.114>	Sed procul a nobis in littore classis Achivae,
<eoban. il. 22.115>	Hei mihi, crudivoris canibus data praeda iaceres.
<eoban. il. 22.116>	Talibus orantum lachrymis nihil ille movetur,
<eoban. il. 22.117>	Sed manet in sese venientem interritus hostem
<eoban. il. 22.118>	Magnanimum, telo innixus, clypeoque coruscans.
<eoban. il. 22.119>	Montanus veluti coluber mala gramina pastus,
<eoban. il. 22.120>	Saepe viatorem manet, acri percitus ira,
<eoban. il. 22.121>	Lubrica convolvens sublato pectore terga,
<eoban. il. 22.122>	Torva tuens oculis, caudaque et dente minatur:
<eoban. il. 22.123>	Talis Priamides stabat, confisus et armis,
<eoban. il. 22.124>	Et virtute sua, prope celsae limina turris
<eoban. il. 22.125>	Indignans, secumque alto sic corde volutat:
<eoban. il. 22.126>	Heu quid agam? sic nunc redeam intra moenia primus?
<eoban. il. 22.127>	Arguerit me Pulydamas, qui suasit ut omnes
<eoban. il. 22.128>	E campo paterer Phrygas intra moenia duci
<eoban. il. 22.129>	Hac sub nocte gravi, qua nos invasit Achilles.
<eoban. il. 22.130>	Verum ego contempsi vera et facienda monentem.
<eoban. il. 22.131>	Nunc cum perdiderim populum male, nota meorum
<eoban. il. 22.132>	Ora subire pudet, nec possum ferre querelas
<eoban. il. 22.133>	Troum Troiadumque graves, ne forte quis horum
<eoban. il. 22.134>	Talibus aggressus me verbis arguat audax:
<eoban. il. 22.135>	En populum qui perdit, en Hectora viribus usum
<eoban. il. 22.136>	Confisumque suis, patriam qui perdit, et omnem
<eoban. il. 22.137>	Cum patria populum. Sic illi forte loquentur:
<eoban. il. 22.138>	Quorum si qua meas prolata ferantur ad aures,
<eoban. il. 22.139>	Tunc ego tunc vellem tecum congressus Achilles
<eoban. il. 22.140>	Aut cecidisse libens, aut te misisse sub umbras.
<eoban. il. 22.141>	Tunc me poeniteat, mihi non sub moenibus urbis
<eoban. il. 22.142>	Pro patria licuisse mori. quid si omnibus armis
<eoban. il. 22.143>	Depositis, clypeo gladioque et casside et hasta
<eoban. il. 22.144>	Conveniam? fortemque amplecter inermis Achillem?
<eoban. il. 22.145>	Pollicearque Helenen me reddere velle marito
<eoban. il. 22.146>	Cum gaza, rebusque aliis, quascunque per altum
<eoban. il. 22.147>	Dicitur in curvis Paris advexisse carinis,
<eoban. il. 22.148>	Principium causamque mali? reliqua omnia Troum
<eoban. il. 22.149>	Munera, divitias, et opes quascunque tenerent
<eoban. il. 22.150>	Dividere in Danaos, socioque et iudice Achille?
<eoban. il. 22.151>	Tum cogam iurare Phrygas, ne forte quid ultro
<eoban. il. 22.152>	Abscondant, sed cuncta duabus partibus aequis
<eoban. il. 22.153>	Distribuant, quaecunque olim preciosa tulerunt.
<eoban. il. 22.154>	Quo tamen abriperis? quid in haec tam frivola aberras,
<eoban. il. 22.155>	O nuper generose animi? num desipis Hector?
<eoban. il. 22.156>	Nam neque fidendum est illi, cui nulla mearum
<eoban. il. 22.157>	Cura precum fuerit, quem non miseratio sortis
<eoban. il. 22.158>	Ulla meae capiat, quem nec ius fasve pudorve
<eoban. il. 22.159>	Commoveant. scio conficeret me saevus inermem,
<eoban. il. 22.160>	Non secus ac mollem metuentemque arma puellam.
<eoban. il. 22.161>	Non etiam e petra est aut robore natus Achilles,
<eoban. il. 22.162>	Affari blandis verbis ut oporteat ipsum,
<eoban. il. 22.163>	Ut teneri faciunt iuvenes, teneraeque puellae:
<eoban. il. 22.164>	Illi etenim blanda et muliebria multa loquuntur.
<eoban. il. 22.165>	Sed potius dubii subeunda est alea Martis,
<eoban. il. 22.166>	Certandumque manu. ut mox hinc appareat, utri
<eoban. il. 22.167>	Sit deus hanc belli laudem palmamque daturus.
<eoban. il. 22.168>	Talia dum volvens animo secum exigit Hector,
<eoban. il. 22.169>	Ecce fero similis Marti veniebat Achilles,
<eoban. il. 22.170>	Approperans, hastamque manu quatiebat anhela
<eoban. il. 22.171>	Grandem, fraxineam, totus nova robora spirans.
<eoban. il. 22.172>	Cuius ut exorti surgentia lumina solis
<eoban. il. 22.173>	Arma novum fudere iubar, Priameius heros
<eoban. il. 22.174>	Non tulit aspectum venientis, et arma morari:
<eoban. il. 22.175>	Sed citus inde fugam celeri pede corripit, ipsis
<eoban. il. 22.176>	Protinus a portis. sequitur fugientis Achilles
<eoban. il. 22.177>	Dexteritate pedum fretus vestigia pressans:
<eoban. il. 22.178>	Quam facile accipiter praeceps e montibus altis
<eoban. il. 22.179>	Insequitur timidam celsa sub nube columbam,
<eoban. il. 22.180>	Praedae inhians, avidus: celeres fugit illa per auras,
<eoban. il. 22.181>	Ocyus ille instat, iam iamque prehendit aduncis
<eoban. il. 22.182>	Sublimem pedibus. tam tunc facile Hectora cursu
<eoban. il. 22.183>	Occupat Aeacides. ille ad sua moenia tendens,
<eoban. il. 22.184>	Quaerit abire fuga. quem cursu fervidus urgens
<eoban. il. 22.185>	Aeacides, muro arcebat. Iam terga relinquunt
<eoban. il. 22.186>	Aggeris, antiquo qua se caprificus agrestis
<eoban. il. 22.187>	Exerit e muro. currentes aequora latae
<eoban. il. 22.188>	Per spaciosa viae, iam devenere fluentum
<eoban. il. 22.189>	Qua duo latiflui fontes in parte Scamandri
<eoban. il. 22.190>	Erumpunt: quorum calidissimus alter ad auras
<eoban. il. 22.191>	Exhalat fumi nebulas, incendia quales
<eoban. il. 22.192>	Fundere saepe solent: summo fons alter in aestu
<eoban. il. 22.193>	Frigidus usque adeo est, ut frigora grandinis aequet,
<eoban. il. 22.194>	Et nivis, et gelido glaciei ex amne creatae.
<eoban. il. 22.195>	Non procul inde cavae stabant e marmore pelves
<eoban. il. 22.196>	Amplae daedaleae, qua vestimenta solebant
<eoban. il. 22.197>	Troianae lavere ante nurus, quam moenia et urbem
<eoban. il. 22.198>	Occlusam Danai longa obsidione tenerent.
<eoban. il. 22.199>	Huc igitur cursu, hic fugiens, ille acriter urgens
<eoban. il. 22.200>	Delati, bonus et fortis pede concitus anteit,
<eoban. il. 22.201>	Insequitur melior. nec enim pro tergore tauri,
<eoban. il. 22.202>	Pro bove nec certamen erat, quae praemia cursus
<eoban. il. 22.203>	Esse solent: sed pro magni vitaque animaque
<eoban. il. 22.204>	Hectoris. ac velut in stadio cum praemia coram
<eoban. il. 22.205>	Sunt posita, aut tripos, aut mulier viduata marito,
<eoban. il. 22.206>	Cornipedes spectantur equi contendere cursu,
<eoban. il. 22.207>	Et solitam levibus metam contingere plantis:
<eoban. il. 22.208>	His illi assimiles Priami ter moenia circum
<eoban. il. 22.209>	Mutua torquebant pleno vestigia cursu.
<eoban. il. 22.210>	Quos pater aspiciens coelo miseratus ab alto
<eoban. il. 22.211>	Iuppiter affatur superos: En Hectora carum,
<eoban. il. 22.212>	Troiugenum video fugientem moenia circum,
<eoban. il. 22.213>	Et doleo, curisque animum consumor acerbis.
<eoban. il. 22.214>	Viscera namque boum nostras adolevit ad aras
<eoban. il. 22.215>	Multa prius, nunc nubifera sublimis in Ida,
<eoban. il. 22.216>	Nunc florentis adhuc super ardua Pergama Troiae,
<eoban. il. 22.217>	Nunc illum insistens cursu premit acer Achilles.
<eoban. il. 22.218>	Consulite in medium, numne eripiamus, an ipsum
<eoban. il. 22.219>	Protinus ut pereat forti tradamus Achilli.
<eoban. il. 22.220>	Talia dicentem sic est affata Minerva,
<eoban. il. 22.221>	Glauca oculos: O nubipotens, o fulmina torquens,
<eoban. il. 22.222>	Quod pater ore tuo verbum nunc excidit? an tu
<eoban. il. 22.223>	Mortalem eripes, et morti obnoxia habentem
<eoban. il. 22.224>	Membra virum, nec fata sines huic noxia duci?
<eoban. il. 22.225>	Quod si etiam facias, non ergo probabimus omnes,
<eoban. il. 22.226>	Quod facies, reliqui divum. Cui Iuppiter orsus
<eoban. il. 22.227>	Reddidit haec: Confide animo mea filia, non quod
<eoban. il. 22.228>	Ista velim rata verba, loquor: tu perge sequendo
<eoban. il. 22.229>	Quod iamdudum animo versas, nec desere coeptum:
<eoban. il. 22.230>	Sic fatur, natamque manu simul impulit, aptam
<eoban. il. 22.231>	Iamdudum in facinus: tenues quae lapsa per auras,
<eoban. il. 22.232>	Hectora turbaret, quem iamiam urgebat Achilles
<eoban. il. 22.233>	Insistens: ut saepe canis venator adeptus
<eoban. il. 22.234>	Hinnuleum cervi insequitur per lustra, per altas
<eoban. il. 22.235>	Convalles, et certa premit vestigia, quamvis
<eoban. il. 22.236>	Nunc sub rupe cava, nunc densa in fronde latentis.
<eoban. il. 22.237>	Sic miser instantem fugiens nunc Hector Achillem,
<eoban. il. 22.238>	Non latuit, quocunque pedes vertisset, ad urbem
<eoban. il. 22.239>	Saepe fuga tentans, portasque evadere ad altas,
<eoban. il. 22.240>	Unde sui telis ipsum defendere possent,
<eoban. il. 22.241>	Atque arcere virum fata illi dura ferentem.
<eoban. il. 22.242>	Sed quanto ille magis muros et moenia cursu
<eoban. il. 22.243>	Appeteret, tanto magis hic avertere apertum
<eoban. il. 22.244>	In campum, longeque arcere a moenibus hostem.
<eoban. il. 22.245>	Et velut in somnis cursu cum saepe videmus
<eoban. il. 22.246>	Nos non posse sequi, non illum evadere, quem nos
<eoban. il. 22.247>	Insequimur: sic Hectoreum dum tendit Achilles,
<eoban. il. 22.248>	Non tamen assequitur corpus: nec quis tamen illum
<eoban. il. 22.249>	Eriperet casus, ni conciliator Apollo
<eoban. il. 22.250>	Obvius, et vires iuveni firmaret, et ipsum
<eoban. il. 22.251>	In genua erigeret cursu meliora ferendo.
<eoban. il. 22.252>	Innuit ipse suis, ne forte quis Hectora telo
<eoban. il. 22.253>	Impetat, Aeacides, atque hoc temerarius ipsi
<eoban. il. 22.254>	Praeripiat decus eximium, laudemque superbam.
<eoban. il. 22.255>	Iam quartum attigerant repetiti marmora fontis,
<eoban. il. 22.256>	Tum pater ipse duas aequato examine lances
<eoban. il. 22.257>	Sustinet, et fata imponit diversa duorum,
<eoban. il. 22.258>	Hectoris hoc domitoris equum, magni illud Achillis.
<eoban. il. 22.259>	Lancibus elatis, fatum stetit Hectoris imos
<eoban. il. 22.260>	Deflexum ad manes. tunc illum et Apollo reliquit,
<eoban. il. 22.261>	Et Pallas magnum praesens affatur Achillem:
<eoban. il. 22.262>	Care Iovi magne Aeacida, spes maxima voti
<eoban. il. 22.263>	Iamdudum fuit ista mei, nos caede cruenta
<eoban. il. 22.264>	Hectoris eximiam laudem ad navalia Graium
<eoban. il. 22.265>	Esse relaturos: cui nunc fuga nulla relicta est,
<eoban. il. 22.266>	Nullus in orbe locus, quo se miser abdere possit.
<eoban. il. 22.267>	Non si procumbens genua ad patris, inclytus arcu
<eoban. il. 22.268>	Hectoreum contra fatum nitatur Apollo,
<eoban. il. 22.269>	Tu nunc siste pedes, et ab aegri pectoris aestu
<eoban. il. 22.270>	Respira nimio, fessasque recollige vires.
<eoban. il. 22.271>	Interea ipsa virum, si mentem inducere possim,
<eoban. il. 22.272>	Aggrediar, tecum congressus ut ultima tentet
<eoban. il. 22.273>	Praelia. ab his laetus dictis iam stabat Achilles,
<eoban. il. 22.274>	Fraxineae incumbens hastae. mox omnia Pallas
<eoban. il. 22.275>	Deiphobo similis, faciem, vocemque, coloremque:
<eoban. il. 22.276>	Et simul alloquitur deceptum his Hectora dictis:
<eoban. il. 22.277>	Iamdudum ah nimium frater carissime circum
<eoban. il. 22.278>	Pergama persequitur te pernix ille. nec usquam
<eoban. il. 22.279>	Respirare sinit. Iam consistamus oportet,
<eoban. il. 22.280>	Ambo aggressuri fortem per mutua Achillem
<eoban. il. 22.281>	Auxilia. Huic magnus contra sic reddidit Hector:
<eoban. il. 22.282>	Deiphobe, ante alios semper carissime fratres
<eoban. il. 22.283>	Ante mihi, Priamo et diva Cisseide natos,
<eoban. il. 22.284>	Nunc etiam facto mihi longe carior isto:
<eoban. il. 22.285>	Qui patriae egressus muris me propter, in hostem
<eoban. il. 22.286>	Ausus es ire, atque haec nostri te cura remordet,
<eoban. il. 22.287>	Quando alii muros sese intra et clausa tuentur
<eoban. il. 22.288>	Limina portarum. cui talia verba loquuto
<eoban. il. 22.289>	Reddidit haec Pallas: Nunc te carissime frater,
<eoban. il. 22.290>	Et genitor genitrixque rogant, summissaque flectunt
<eoban. il. 22.291>	Te coram genua, tandem consistere mecum
<eoban. il. 22.292>	Incipias. magnum siquidem execrantur Achillem
<eoban. il. 22.293>	Omnes, et metuunt, et me gravis egit in hostem
<eoban. il. 22.294>	Moeror et anxietas animi. nunc ergo ruamus
<eoban. il. 22.295>	Unanimes, sumptis in Achillem fortiter armis:
<eoban. il. 22.296>	Ulla nec ulterius mora sit, nec tela quiescant
<eoban. il. 22.297>	Nostra iterum, donec satis experiamur an ille
<eoban. il. 22.298>	Arma suis referat manantia sanguine nostro,
<eoban. il. 22.299>	Anne tua fatum subeat percussus ab hasta.
<eoban. il. 22.300>	Sic ait, et falsum praecedit subdola fratrem.
<eoban. il. 22.301>	Iamque propinquabant, cum talibus Hector Achillem
<eoban. il. 22.302>	Et prior alloquitur: Non te amplius inclyte Peleo
<eoban. il. 22.303>	Edite, sic metuam, quem circum moenia Troiae
<eoban. il. 22.304>	Lata ter egisti, nec contra stare fugatum
<eoban. il. 22.305>	Passus es. at rediit nunc in praecordia virtus,
<eoban. il. 22.306>	Et vigor ille animi: qui te expectare volentem
<eoban. il. 22.307>	Me reficit, quo te aut nigrae demittere morti,
<eoban. il. 22.308>	Aut ipse ad Stygios possim descendere manes.
<eoban. il. 22.309>	Verum age, testemur divos, qui foedera certis
<eoban. il. 22.310>	Legibus observare iubent, et iura tuentur,
<eoban. il. 22.311>	Testes praecipui. Nec enim te ego victor acerbis
<eoban. il. 22.312>	Afficiam poenis. si victum Iuppiter aequus
<eoban. il. 22.313>	Te mihi tradiderit. quin pulchris protinus ipsum
<eoban. il. 22.314>	Te spoliatum armis, Danais in funera reddam
<eoban. il. 22.315>	Concelebranda tibi: quod et ipse paciscere mecum,
<eoban. il. 22.316>	Ut facias, si me tibi donet Iuppiter hostis.
<eoban. il. 22.317>	Hunc torvo inspiciens vultu metuendus Achilles:
<eoban. il. 22.318>	Desipis Hector, ait, qui te quaecunque pacisci
<eoban. il. 22.319>	Mecum posse putas. quia quam sunt sancta leonum
<eoban. il. 22.320>	Foedera ad humanum genus, et concordia constat
<eoban. il. 22.321>	Certa lupis ovibusque, ego te tam foedere firmo
<eoban. il. 22.322>	Accipiam, talis mihi erit concordia tecum,
<eoban. il. 22.323>	Donec in alterius funestis caedibus alter
<eoban. il. 22.324>	Expleat insanum Martem. nunc ergo memento
<eoban. il. 22.325>	Virtutis, dextrae, et famae, laudumque tuarum,
<eoban. il. 22.326>	Queis tibi nunc opus est. nec enim fuga te amplius hisce
<eoban. il. 22.327>	Eripiet manibus, quem nostro hoc inclyta Pallas
<eoban. il. 22.328>	Conficiet telo, quo te simul atque peremptos
<eoban. il. 22.329>	Ulciscar socios, quos tu saevissime diro
<eoban. il. 22.330>	Marte peremisti Troiae sub moenibus altae.
<eoban. il. 22.331>	Dixit, et insultans praelongam coniicit hastam
<eoban. il. 22.332>	Corpus in Hectoreum: quam protinus ille reducto
<eoban. il. 22.333>	Devitans capite effugit. volat illa, sed ictu
<eoban. il. 22.334>	Frustratam fixamque solo Tritonia Pallas
<eoban. il. 22.335>	Reddidit Aeacidae. quod factum hostile fefellit
<eoban. il. 22.336>	Hectora, qui magnum sic est affatus Achillem:
<eoban. il. 22.337>	Corpore aberrasti nostro fortissime Achille,
<eoban. il. 22.338>	Nec tibi dii nostrae cecinerunt tempora mortis
<eoban. il. 22.339>	Ex Iove, sic ut opinabare, loquax, et iniquo
<eoban. il. 22.340>	Subdolus ingenio, qui me formidine captum
<eoban. il. 22.341>	Esse tui credas, et me virtutis avitae
<eoban. il. 22.342>	Oblitum. non ergo iterum fugientia terga
<eoban. il. 22.343>	Tu mea conspicies: sed si deus annuat, in te
<eoban. il. 22.344>	Non sine vulneribus multis adversa ferentem
<eoban. il. 22.345>	Pectora. verum agedum vita hoc nunc missile telum,
<eoban. il. 22.346>	Ne totum accipias in corpora: quandoquidem te
<eoban. il. 22.347>	Sublato, melius nobiscum ageretur, et esset
<eoban. il. 22.348>	Hoc bellum levius: qui nobis omnibus unus
<eoban. il. 22.349>	Cladibus afficias. his dictis ille rotato
<eoban. il. 22.350>	Insiliens telo, medium cito contigit orbem
<eoban. il. 22.351>	Ingentis clypei: duro quod ab aere repulsum
<eoban. il. 22.352>	Decidit. is telo frustratus, tristis et amens
<eoban. il. 22.353>	Constitit: haud aliud siquidem, quod ferret, habebat.
<eoban. il. 22.354>	Ergo Deiphobum clypeo quem viderat albo
<eoban. il. 22.355>	Insignem, vocat acclamans, ut suggerat hastam.
<eoban. il. 22.356>	Ille autem iam longe aberat, quod proditus Hector
<eoban. il. 22.357>	Agnoscens, surdas sic est conquestus ad auras:
<eoban. il. 22.358>	Hei mihi, nunc video quam me in praesentia captum
<eoban. il. 22.359>	Fata trahant superi, fratrem mihi adesse putaram
<eoban. il. 22.360>	Deiphobum, cum nusquam adsit, sed in urbe moretur.
<eoban. il. 22.361>	Sic me, Deiphobum Pallas mentita, fefellit.
<eoban. il. 22.362>	Nunc me fata vocant, mihi nunc crudele relicto
<eoban. il. 22.363>	Imminet exitium. nec enim superesse videtur
<eoban. il. 22.364>	Ulla fugae ratio, nullus locus. atqui ego nuper
<eoban. il. 22.365>	Diis cordi fueram: certe et me summus amavit
<eoban. il. 22.366>	Iuppiter, et fovit summo Iove natus Apollo.
<eoban. il. 22.367>	Nunc aversa deum mens est, et me impia poscunt
<eoban. il. 22.368>	Numina Parcarum. Sed non inglorius ulla
<eoban. il. 22.369>	Morte cadam, nec item descendam ignavus ad umbras,
<eoban. il. 22.370>	Moliar egregium quiddam, quod deinde minores
<eoban. il. 22.371>	Forte etiam nostri magna cum laude sequantur.
<eoban. il. 22.372>	Sic ait et lateri applicitum cito diripit ensem,
<eoban. il. 22.373>	Aere gravem, magnumque, et acuta cuspide fultum.
<eoban. il. 22.374>	Quem stringens: ut saepe plaga Iovis ales ab alta
<eoban. il. 22.375>	Devolat in campos pedibus raptura recurvis
<eoban. il. 22.376>	Aut timidum leporem, aut non duri corporis agnum:
<eoban. il. 22.377>	Ibat in adversum sic concitus Hector Achillem,
<eoban. il. 22.378>	Ense coruscanti minitans. hic fortis Achilles
<eoban. il. 22.379>	Viribus atque animo sub pectora magna recoeptis,
<eoban. il. 22.380>	Ingentem clypeum fulgentibus applicat armis,
<eoban. il. 22.381>	Cui gravidae summo nutant in vertice cristae,
<eoban. il. 22.382>	Ordine quadruplici galeae conique comantis.
<eoban. il. 22.383>	Addidit huic crines de puro Mulciber auro,
<eoban. il. 22.384>	Qui ventis leviter perstringebantur, et aura.
<eoban. il. 22.385>	Taliter armatus pulchris stetit acer in armis,
<eoban. il. 22.386>	Qualis sidereae sublustri noctis in umbra
<eoban. il. 22.387>	Hesperus, astrorum decus, et pulcherrimus ignis
<eoban. il. 22.388>	Emicat apparens: talis tunc fortis Achilles,
<eoban. il. 22.389>	Priamidae exitium portans properabat in hostem,
<eoban. il. 22.390>	Infestam quatiens hastam, observabat inermem
<eoban. il. 22.391>	Corporis Hectorei partem, qua figere posset
<eoban. il. 22.392>	Tela, et letifero perstringeret Hectora ferro.
<eoban. il. 22.393>	Tectus enim fuerat totus fulgentibus armis,
<eoban. il. 22.394>	Patroclo ereptis: tantum qua plurima cervix
<eoban. il. 22.395>	Commissa est humeris, pars nuda relicta manebat,
<eoban. il. 22.396>	Qua sunt praecipue letalia vulnera: et illum
<eoban. il. 22.397>	Fraxineo temone locum percussit Achilles,
<eoban. il. 22.398>	Transadigens iugulum. quem tantum ex parte recidit,
<eoban. il. 22.399>	Nec totum dissolvit, ut exiguae super ipsi
<eoban. il. 22.400>	Esset iter voci, qua respondere superbo
<eoban. il. 22.401>	Victori posset. cui iactabundus Achilles
<eoban. il. 22.402>	Prostrato insultans, haec illi est verba profatus:
<eoban. il. 22.403>	Hector ut extinxti Patroclum morte nefanda,
<eoban. il. 22.404>	Te fore iactabas salvum, nec talibus unquam
<eoban. il. 22.405>	Pro factis poenas me sumere posse, negantem
<eoban. il. 22.406>	Cum sociis tanti commercia sumere belli.
<eoban. il. 22.407>	Demens o nimium. namque ipsius ultor, ad altas
<eoban. il. 22.408>	Te longe melior, tunc pertulit ocia naves,
<eoban. il. 22.409>	Et super ipse fui, qui te prosternere possem.
<eoban. il. 22.410>	Nunc tua funestae volucres, catulique voraces
<eoban. il. 22.411>	Viscera depascent, campo proiecta patenti:
<eoban. il. 22.412>	Patroclum Danai condent, pompaque frequenti
<eoban. il. 22.413>	Inferias ducent, funebria iusta ferentes.
<eoban. il. 22.414>	Sic ait: atque illi vix iam suspiria ducens,
<eoban. il. 22.415>	Et iam deficiens, moribundus reddidit Hector:
<eoban. il. 22.416>	Per te, per proavosque tuos, manesque tuorum,
<eoban. il. 22.417>	Per genua obtestor supplex tua, ne mea foedis
<eoban. il. 22.418>	Alitibus canibusque cadaver et ossa relinquas,
<eoban. il. 22.419>	Longe apud Argivas inimico in littore naves:
<eoban. il. 22.420>	Sed dona accipias pro me, quae multa parentes
<eoban. il. 22.421>	Et preciosa dabunt nostri tibi, et aeris et auri:
<eoban. il. 22.422>	Corpus inane meis reddas, cineresque sepulchro
<eoban. il. 22.423>	Inferri patiare, ut me Troiana iuventus
<eoban. il. 22.424>	Troianaeque nurus condant, et debita nostris
<eoban. il. 22.425>	Manibus exolvant funebria. Talia fatum
<eoban. il. 22.426>	Aspiciens torve Aeacides: Quid me, inquit, inani
<eoban. il. 22.427>	Voce rogas moriture canis, per sacra meorum
<eoban. il. 22.428>	Nomina, per cineres patrios, animasque parentum?
<eoban. il. 22.429>	Tete ego, si liceat, si mens non aegra repugnet,
<eoban. il. 22.430>	Atque utinam liceat, dissectum corpore toto
<eoban. il. 22.431>	Dentibus his crudem laniem, et tua viscera mandem.
<eoban. il. 22.432>	Talia tamque scelesta in meque meosque patrasti,
<eoban. il. 22.433>	Ut nemo prohibere canes tibi corpore ab isto
<eoban. il. 22.434>	Debeat, aut possit: non si mihi munera dentur
<eoban. il. 22.435>	Ter decies repetita iterum: non si mihi cunctas
<eoban. il. 22.436>	Polliceatur opes, non si tua ponderet auro
<eoban. il. 22.437>	Corpora Dardanides Priamus, tantumque rependat,
<eoban. il. 22.438>	Quantum ipse aequipares: non te tamen optima mater,
<eoban. il. 22.439>	Quae peperit, condet, nec te lugebit avito
<eoban. il. 22.440>	Impositum feretro. totum te saeva vorabit
<eoban. il. 22.441>	Turba canum, volucrumque, inhumata cadavera amantum.
<eoban. il. 22.442>	Illi iam moriens ita reddidit inclytus Hector:
<eoban. il. 22.443>	Noram equidem, nec te precibus lachrymisve moveri:
<eoban. il. 22.444>	Quandoquidem est animus tibi ferreus. at mihi poenas
<eoban. il. 22.445>	Tu quoque persolves. namque haec tibi fata recludam,
<eoban. il. 22.446>	Quae monet ira deum: cum Scaeae ad limina portae
<eoban. il. 22.447>	Te Paris, et praesens arcu configet Apollo.
<eoban. il. 22.448>	Talia dicentis mors lumina clausit, et umbras
<eoban. il. 22.449>	Multa gemens anima infernas, et nigra petivit
<eoban. il. 22.450>	Tartara, et aetatis florem indignata reliquit.
<eoban. il. 22.451>	Hunc tamen exanimem sic est affatus Achilles:
<eoban. il. 22.452>	Tu morere interea, sequar ipse, et lumine cedam
<eoban. il. 22.453>	Vitali, cum fata volent, magnique voluntas
<eoban. il. 22.454>	Venerit haec Iovis, divorum et morte carentum.
<eoban. il. 22.455>	Dixit, et evulsam de vulnere sustulit hastam,
<eoban. il. 22.456>	Abiecitque procul. spolianti deinde cadaver
<eoban. il. 22.457>	Armis, sicut erant patrata a caede, cruentis,
<eoban. il. 22.458>	Accurrunt alii Danaum, mirantur et oris
<eoban. il. 22.459>	Hectorei speciem, mirantur et indolis altae
<eoban. il. 22.460>	Virtutem extinctam, sed adhuc iuvenilibus annis.
<eoban. il. 22.461>	Tum certatim hastis corpus contingere gaudent.
<eoban. il. 22.462>	E quibus haec aliquis socium referebat ad aures:
<eoban. il. 22.463>	Quam nunc attactu est, et ad omnem mollior ictum
<eoban. il. 22.464>	Illo, pestiferum qui navibus intulit ignem.
<eoban. il. 22.465>	Haec dicens, missa exanimem convulnerat hasta.
<eoban. il. 22.466>	Sic igitur spoliato armis, stans fortis Achilles
<eoban. il. 22.467>	Alloquitur socios: O primi gentis Achivae
<eoban. il. 22.468>	Ductores Danaum, postquam pia numina divum
<eoban. il. 22.469>	Hunc armis vitaque virum spoliare dederunt,
<eoban. il. 22.470>	Qui mala plura aliis saepe intulit omnibus unus
<eoban. il. 22.471>	Rebus Achivorum, nunc aggrediamur et urbem,
<eoban. il. 22.472>	Exploraturi quae sit sententia Troum.
<eoban. il. 22.473>	Hectore num caeso muros urbemque relinquant,
<eoban. il. 22.474>	An servanda putent sua moenia. sed quid in istas
<eoban. il. 22.475>	Laberis Aeacida nugas? et volvis inanes
<eoban. il. 22.476>	Mole laborantis curarum pectoris aestus?
<eoban. il. 22.477>	En iacet ad vacuas deserto in littore naves
<eoban. il. 22.478>	Exanimis Patroclus, et indefletus, et exors
<eoban. il. 22.479>	Funeris et tumuli: qui nunquam e pectore nostro
<eoban. il. 22.480>	Excidet, et cuius nullum obliviscar in aevum,
<eoban. il. 22.481>	Dum memor ipse mei, dum spiritus hos reget artus.
<eoban. il. 22.482>	Quod si forte animas subeunt oblivia, postquam
<eoban. il. 22.483>	Ad Stygias venere domos: tamen ipse receptus
<eoban. il. 22.484>	Longe apud infernas Plutonia regna paludes,
<eoban. il. 22.485>	Tam mihi dilecti non obliviscar amici.
<eoban. il. 22.486>	Quare agite o laetum socii Paeana canentes,
<eoban. il. 22.487>	Ad naves celeremus iter: simul Hectora, nobis
<eoban. il. 22.488>	Eximium decus, exanimem referamus, ademptum
<eoban. il. 22.489>	Troianis, quem ceu numen coeleste colebant.
<eoban. il. 22.490>	Dixit: et indignum facinus molitus, utrosque
<eoban. il. 22.491>	Traiecit ferro talos, et vulnera lorisAchilles cadaveri
<eoban. il. 22.492>	Connectens bubulis, ad postremum alligat axem,
<eoban. il. 22.493>	Pulvereum cervice solum verrente supina.
<eoban. il. 22.494>	Tum super assiliens currum, fulgentibus armis
<eoban. il. 22.495>	Conspicuus, compellit equos. quibus ire coactis,
<eoban. il. 22.496>	Haud tamen invitis, pulcherrima pulvere foedo
<eoban. il. 22.497>	Caesaries trahitur. capitis decor omnis honesti
<eoban. il. 22.498>	Sordibus eluitur terrae. sic Iuppiter ipsis
<eoban. il. 22.499>	Hostibus indulsit. Postquam miserabile nati
<eoban. il. 22.500>	Conspexit corpus genitrix e turribus altis,
<eoban. il. 22.501>	Infoelix evulsa comas, exuta decoros
<eoban. il. 22.502>	Corporis ornatus, et foemineo ululatu
<eoban. il. 22.503>	Proxima pervolitat late loca, questibus implens
<eoban. il. 22.504>	Omnia, nec finem potis est adhibere dolori.
<eoban. il. 22.505>	Parte alia pater et cives circum undique stantes,
<eoban. il. 22.506>	Flere, dolere, queri, lamentis rumpere vocem,
<eoban. il. 22.507>	Non secus, infesto quam si ardeat Ilion igni,
<eoban. il. 22.508>	Et totum in cineres considat, et hoste redundent
<eoban. il. 22.509>	Pergama: vix populus Priamum retinere, volentem
<eoban. il. 22.510>	Ad muros ruere, et portis erumpere apertis.
<eoban. il. 22.511>	Qui caput immundo conspersus pulvere, cives
<eoban. il. 22.512>	Nomine quemque vocans, querula sic voce rogabat:
<eoban. il. 22.513>	Mittite me solum socii, licet anxia pro me
<eoban. il. 22.514>	Sint vobis studia, et sortem doleatis iniquam:
<eoban. il. 22.515>	Mittite me, sinite ad Danaum contendere naves.
<eoban. il. 22.516>	Ibo etenim, supplexque virum venerabor, et illum
<eoban. il. 22.517>	Crudelem et fortem, si forte evincere possim,
<eoban. il. 22.518>	Illum ut commoveat capitis reverentia cani,
<eoban. il. 22.519>	Et senii pietas nostri. namque et pater illi
<eoban. il. 22.520>	Est Peleus aetate gravis, qui protulit illum
<eoban. il. 22.521>	In vestram atque meam cladem, propriumque dolorem.
<eoban. il. 22.522>	Tot mihi florentes fama atque aetate peremit
<eoban. il. 22.523>	Crudelis natos, vidi tot acerba meorum
<eoban. il. 22.524>	Funera: quos omnes non tantum defleo, quantum
<eoban. il. 22.525>	Hectora nunc solum, cuius me tristis ad umbras
<eoban. il. 22.526>	Moeror aget. sequar infoelix, sequar ultima nati
<eoban. il. 22.527>	Funera, ad infernas sedes comitabor euntem.
<eoban. il. 22.528>	O saltem his manibusque, et in his complexibus illum
<eoban. il. 22.529>	Extingui superis placuisset: ut et pia mater,
<eoban. il. 22.530>	Atque ego, qui vitali illum produximus aurae,
<eoban. il. 22.531>	Nunc saturaremur lachrymis, in funere saltem.
<eoban. il. 22.532>	Sic senior Priamus plorans, plorantibus una
<eoban. il. 22.533>	Civibus, ereptum lamentabatur honorem.
<eoban. il. 22.534>	Hic Hecube lachrymis super uda cadentibus ora,
<eoban. il. 22.535>	Et cives socias et coelum questibus implet.
<eoban. il. 22.536>	Erepto te nate mihi, quid cladibus istis
<eoban. il. 22.537>	Amplius indulgere iuvat noctesque diesque?
<eoban. il. 22.538>	Tu mihi deliciae, tu sola et summa voluptas,
<eoban. il. 22.539>	Civibus utilitas vivens quoque summa fuisti:
<eoban. il. 22.540>	Qui te non secus atque deum coluere: tuorum
<eoban. il. 22.541>	Praesidium tu semper eras, dum fata sinebant.
<eoban. il. 22.542>	Nunc moriens, et nos et fessam deseris urbem.
<eoban. il. 22.543>	Talia fundebat lachrymans suspiria mater.
<eoban. il. 22.544>	At nondum Andromaches tam grandis fama ruinae,
<eoban. il. 22.545>	Coniugis Hectoreae vacuas pervenit ad aures:
<eoban. il. 22.546>	Necdum exisse virum cognorat moenibus urbis.
<eoban. il. 22.547>	Quae tum forte sedens misera in penetralibus altis,
<eoban. il. 22.548>	Telam exercebat manibus, coccumque rubentem
<eoban. il. 22.549>	Floribus intexens variis, effinxit acuto
<eoban. il. 22.550>	Compingens radio: tum pulchro crine comantes
<eoban. il. 22.551>	Accersens famulas, ingenti mole lebetem
<eoban. il. 22.552>	Ad flammas aptare iubet, quo iusta parentur
<eoban. il. 22.553>	Balnea, queis rediens e pugna se abluat Hector.
<eoban. il. 22.554>	Heu ignara mali tanti. non illa sciebat,
<eoban. il. 22.555>	Quam procul ille domo manibus confectus Achillis
<eoban. il. 22.556>	Palladis auxilio miseranda morte iaceret.
<eoban. il. 22.557>	Interea audiri gemitus, lamentaque matrum,
<eoban. il. 22.558>	Ploratusque virum tristes e turribus altis:
<eoban. il. 22.559>	Concidit, ac subitus miserae calor ossa reliquit,
<eoban. il. 22.560>	Excussi manibus radii, revolutaque pensa,
<eoban. il. 22.561>	Evolat infoelix famulis comitata duabus.
<eoban. il. 22.562>	Ite (ait) huc mecum, si forte agnoscere possim
<eoban. il. 22.563>	Num res inciderit gravior. mihi namque gementem
<eoban. il. 22.564>	Audivisse socrum videor, mihi contremit aeger
<eoban. il. 22.565>	Imo in corde animus, genua aegra tremore fathiscunt:
<eoban. il. 22.566>	Quam metuo, adversi ne quid Priameia coniux
<eoban. il. 22.567>	Lugeat: atque utinam longe absit ab auribus illud
<eoban. il. 22.568>	Quicquid erit, nostris. timeo vehementer, ut acrem
<eoban. il. 22.569>	Hectora per campos fugientem victor Achilles
<eoban. il. 22.570>	Urgeat, atque animis et forsan vulnere fractum.
<eoban. il. 22.571>	Semper enim longe praecurrens fida suorum
<eoban. il. 22.572>	Agmina, se cupido temerarius obiicit hosti.
<eoban. il. 22.573>	Sic effata, rapit cursum, similisque furenti
<eoban. il. 22.574>	Egreditur: famulae dominam post terga sequuntur.
<eoban. il. 22.575>	Postquam est ad turrim ventum, coetusque virorum,
<eoban. il. 22.576>	Atque ibi rem coram quae sit cognoscit et audit,
<eoban. il. 22.577>	Et videt Hectoreum raptari in pulvere corpus
<eoban. il. 22.578>	Ad naves, ab equis velocibus, Argivorum:
<eoban. il. 22.579>	Illi nox oculos subita caligine texit.
<eoban. il. 22.580>	Labitur ut moriens retro, labuntur et una
<eoban. il. 22.581>	Ornatus varii, capitisque insigne corona.
<eoban. il. 22.582>	Qua Venus ornarat quondam cum pluribus ipsam
<eoban. il. 22.583>	Muneribus donisque aliis, quo tempore primum
<eoban. il. 22.584>	Duxerat hanc Hector nuptam Eetionis ab urbe.
<eoban. il. 22.585>	Circumstant Priami nataeque nurusque foventes
<eoban. il. 22.586>	Exanimem. postquam autem animo redeunte revixit,
<eoban. il. 22.587>	Implebat miseras querulis ululatibus aures:
<eoban. il. 22.588>	Me miseram, coniux (inquit) dulcissime quondam
<eoban. il. 22.589>	Hector, ut una ambos genuit nos, unaque ducit
<eoban. il. 22.590>	Fatorum series. Te Pergama celsa tulerunt,
<eoban. il. 22.591>	Me pater Eetion Thebis generavit in altis.
<eoban. il. 22.592>	Ille etiam primis miseram me eduxit ab annis,
<eoban. il. 22.593>	Ut fierem infoelix, properata et morte perirem.
<eoban. il. 22.594>	Atque utinam infoelix nunquam generata fuissem.
<eoban. il. 22.595>	Tu nunc regna subis umbrarum luce carentum,
<eoban. il. 22.596>	Me tristi in luctu viduamque aegramque relinquis,
<eoban. il. 22.597>	Infanti e nobis genito non deinde futurus
<eoban. il. 22.598>	Praesidio, non ipse tibi: postquam alta subisti
<eoban. il. 22.599>	Regna tenebrarum. si forte evadat Achivum
<eoban. il. 22.600>	Ille manus puer Astyanax, maneatque superstes,
<eoban. il. 22.601>	In curas tamen hoc omnes ex tempore vivet,
<eoban. il. 22.602>	Atque illum lachrymaeque manent, saevique labores,
<eoban. il. 22.603>	Quando alii bona diripient quaecunque fuerunt
<eoban. il. 22.604>	Ipsius, atque hodierna dies aequalibus ipsum
<eoban. il. 22.605>	Omnibus exutum, miseranda sorte relinquit.
<eoban. il. 22.606>	Ora fluunt lachrymis: et qui patre luget adempto,
<eoban. il. 22.607>	Ad patris accedens comites, nunc illius arctum
<eoban. il. 22.608>	Attrectat sagulum, nunc huius vellit amictum.
<eoban. il. 22.609>	Quorum aliquis miserans puerum libanda propinet
<eoban. il. 22.610>	Pocula, et admittat labris primoribus haustum,
<eoban. il. 22.611>	Non tamen ut totum perfundant vina palatum.
<eoban. il. 22.612>	Quae tamen ipse olim foelix, et utroque parente
<eoban. il. 22.613>	Praeditus, eiiceret laribus, nec sumere coenam
<eoban. il. 22.614>	Verberibus domitum secum pateretur eandem,
<eoban. il. 22.615>	I procul hinc, dicens, nec enim conviva recumbit
<eoban. il. 22.616>	Nobiscum genitor tuus hic. sic ergo subortis
<eoban. il. 22.617>	Perfusus lachrymis, viduae se reddere matri
<eoban. il. 22.618>	Incipiet puer Astyanax: et qui ante solebat
<eoban. il. 22.619>	In gremio vesci patrio nutrice medulla,
<eoban. il. 22.620>	Et pingues ovium e mensa sibi sumere partes:
<eoban. il. 22.621>	Tum somno obrepente oculis, consuevit in ulnis
<eoban. il. 22.622>	Nutricis, mollique puer requiescere lecto:
<eoban. il. 22.623>	Nunc miser et curas, nunc et mala multa videbit,
<eoban. il. 22.624>	Orbatus patre Astyanax. hoc nominis illi
<eoban. il. 22.625>	Troia dedit. Tu vero Hector carissime, nuper
<eoban. il. 22.626>	Solus eras, qui servabas et moenia et urbem:
<eoban. il. 22.627>	Nunc tua turmatim nascentes viscera vermes
<eoban. il. 22.628>	Corrodent, quaecunque canes liquere repleti,
<eoban. il. 22.629>	Ah procul ad Danaum classem, procul arce paterna.
<eoban. il. 22.630>	Ipsa tuas vestes, quas tot talesque magistra
<eoban. il. 22.631>	Arte laboratas intra tua tecta relinquis,
<eoban. il. 22.632>	Ignibus urendas tradam. cum nullius usus
<eoban. il. 22.633>	Sint tibi defuncto, sed Troum Troiadumque
<eoban. il. 22.634>	Aucturae decus, et famam, laudemque supremam.
<eoban. il. 22.635>	Talia perstabat memorans, lachrymasque ciebat.
<eoban. il. 22.636>	Complorant aliae matres, cum tota querelis
<eoban. il. 22.637>	Moenia, foemineoque sonabant omnia luctu.